#p ~ 5 ~
#h I
#h АУАҨЫ ДИИТ

Ааҧнын.

Шарҧазӡак Алиас Ҭорҟанраа рҿы дааит. Ҭорҟангьы дҩагылан, ажәжәаҳәа аҽеилаҳәара даҿын, шьыжьымҭан арахә ҭижьразы.

— Уаа шьыжьбзиа! — иҳәан, Алиас абарҵа дныҵалт.

— Уаа бзиала уаабеит! — иҳәан, Ҭорҟан дааидгылт, икәымжәкьаҿ хәыҷы аҳәынҵәрақәа еибаркуа. — Уабаҟаз, шәеибгоума? — иҳәан, днаиазҵааит.

— Ҳаибгоуп, хар ҳамам, аха иахеижьҭеи аҳәсақәа ҳархаргалан, агәгәаҳәа еилоуп, срылҵын, абрахь сааит ишаацәылашаз еиҧш,— иҳәеит Алиас.

— Ируазеи аҳәсақәа, иабатәиу? — иҳәеит Ҭорҟан, ихҭарҧа цәыш ихы иакәыршо.

Алиас дыҧхашьаҧхаҵо аҭак ажәа иҳәаанӡа, арҭ еибырҳәоз злымҳа иҭасыз, Ҭорҟан иан аҭакәажә Шьарифа, лыхцәышла касы еицарса шкәакәала иҵакны, аҧенџьыр лхы аакыллырҳәҳәан:

— Ҳаи, анцәа иныс, Есма хшара длоузар акәхап!. Иаха ахәылҧаз хәыҷык сгәы бзиамшәа схы збоит лҳәон, — лҳәеит.

— Ааи, убри азы акәхап аҳәсақәа ззеизарыз, — иҳәан, Ҭорҟан дналбааны длеин, арахә ааҭижьт. Арахә ааҧын
#p ~ 6 ~
ҳаскьынҿа, аӡаӡа зқәыҳәҳәы иназлагылаз, ажәжәаҳәа инаха-нахеит.

— Аҳәарақәа рхәы шәымфан! — иҳәан, афаха рымҭакәа, арахә днарыҵаҟьан, акәара ахықә шыҟаз илҭеиҵеит. Уа амрагьы абз ааҵнахуа ацәырҵра иаҿын.

Раҧхьаӡа амра, ашьхарҧы инахыҧшшәа, лаҵыхәала иназхәаҧшыз аҵла махәқәеи ашьацқәеи уҳәа ирықәтәаз аӡаӡа шәпақәа акы шкәакәаӡа ула ихыҷҷалон, даҽакых ицырцыруа ула хнакуан, егьи ахәаҧшҭәы ҧсахуа, зны иҟаҧшьхо, зны иазҩажьхо иуҿаҷҷон, зных — ақаруа хәаҧшҭәы ҧсахуа ихьыҧшҭәны икәалкәаџьон, зных алмасҵас ицырцыруан.

Ҭорҟан арҭқәа шӡаӡаз идыруан, аха ила агәра имгазт, — Уи сҳәеит ҳәа, абарҭ ссирк иалаҟамзааит, — иҳәан, акыки-ҩбаки днарымҵаст, аха ӡаӡан, инапы инақәҭәеит.

Игәаныла дааччан, ус игәахәт: «Хәаџьа Шьардын<1> изы ирҳәо мцымзаап: ахәыҷқәа жьаны, аҧлоу ршоит ҳәа агаҿахь ианирҩ, издыруада иҵабыргыҵәҟьазар ҳәа, иаргьы дыҩны, ахәыҷқәа дрылагыланы агаҿахь дцон», — ҳәа.

Абри аамҭазы акәара нырцә ахәаҿы игылаз Алиас иҩны абарҵаҿынтә агәылаҧҳәыс Селҳа Ҭорҟан иахь лнапы ҟьо акы лҳәон. Ҭорҟан ибжьы рҕәҕәаны инаиргеит, ҧоу, ҧҳау ҳәа.

Ҧҳауп ҳәа лыбжьы аалырган, наҟ аҩныҟа дныҩналт, аха убасҟан алахуа ду, ара амҵа итәаз, арҭ нырцә-аарцә еиқәҿырҭуа ианалага, иара ацхыраарагьы абра џьара
#n 1 Хәаџьа Шьардын — аҧсуа фольклор аҿы еицырдыруа персонажуп. Хылҵшьҭрала дзыдҳәалоу Ҭырқәтәылеи Аџьамтәылеи роуп, аха уи иахьа атәылақәа акыр деицырдыруа дҟалеит. Иара идҳәалоу алафқәа рдыруеит ҳтәылаҿы Абжьаратәи Азиеи Кавкази (Нхыҵи Аахыҵи), аҳәаанырцәҟа Испаниа инаркны Китаинӡа. Аҧсуаагьы ихаҿсахьа аҭырқәцәеи аџьамқәеи рахьынтә иааргазаргьы, уи изку алафқәа рҕьырак Аҧсны иит, ашьҭахь иара идырҳәалеит акәымзар.
#p ~ 7 ~
иаҭахыз џьнашьан, ашра иалагеит; аха ақәцә иқәтәаз ардәынагьы, ари реиқәҿыҭразы аҽыннамкылаӡеит, ашәаҳәара ишаҿыз иаҿын. Гәыбҕанс иоуҭозеи, ҭагаланижьҭеи ашәа амҳәацызт, игәыҭҟьа-ҧсыҭҟьаха идәықәын, уажәы аӡынра ианҕыҵыс, аҧхара анахьӡа, ақьаф кыдлан, ашәаҳәара иаҿуп. Ҭорҟани Селҳаи ирҳәозеишь ҳәа аҽааннакылозма, абжьы ырҧшӡаны, иныхҵа-аахҵо, акәара нырцә ашәа зҳәоз ардәынеи иареи еицлабны ашәаҳәара иаҿын.

Абарҭ алашыбжьи, ардәына ашәаҳәабжьи, насгьы аҵарқәа рыҷырҷырбжьи уҳәа неилалан, убарҭ ирылҩны Ҭорҟан цқьа имаҳаит Селҳа илҳәаз, «ҧоуп» лҳәазшәа иаҳаит.
#h II
#h «ҦОУ, ҦҲАУ?»

Ҭорҟан дааццакны аҩны дааин, — Агәырҕьаҿҳәаша сышәҭ Есма ҧа длоут, — иҳәан, ишәақь аакнихын, — Ҳажәла иазырҳа! — иҳәан, аҵықьҳәа дхыст.

Аҳа ақәцә иқәтәаз, зхашәах зымбоз, ҧыҭрак ашәаҳәара аҟәыҵра згәы иҭамыз, ардәына рҳан, хараӡа абна агәахьы иҧрит.

Ҭорҟан иашьеиҵбы, Қәаблыхә, сгәы бзиам ҳәа ашьыжь хәыҷык зҽышьҭазкрацы зҭахыз, иҟалаз ажәабжь анеиликаа, убригь ишәақь аакниҧаан, — Анцәа ҳзырҳа! — иҳәан, аҵықьҳәа дхыст.

Ашьҭахь абарҭ аишьцәа аҩыџьагьы, насгьы убри аамҭазы иаарыхьӡаз агәылаҷкәын Қьысқьынџьи ааицәажәан, Алиас дышьҭагәа дыркит, уаргьы ухысроуп хәа. Мап-чап иҳәеит, аха дымхысыр рымуит, аб иқәнагомызт ахысра, аха...


#p ~ 8 ~
— Уара, сара сшәырхысит, шәаргьы шәхысит, аха макьана иҳауз ҧоу, ҧҳаугьы цқьа еилырганы иҳаздыруамеи, — иҳәеит, ибжьы ныҵакшәа, Шьарифа илмаҳартә еиҧш.

Аха Шьарифа уеизгьы ари ллымҳа иҭасын:

— Закәызеи иухәо, Алиас? Дыҧҳазаргьы ухысзааит, иабаргузеи. Иумаҳаци ажәаны ирҳәо: «аҧҳа бзиа ҩыџьа аҧацәа бааҧсқәа дрыҧсоуп» — ҳәа, абри мыцӡам, иҵабыргуп. Ажәытә ҳабацәа кырздыруаз уаан, аха абри еиҧш аҿы егьырзымдырит: аҧа дроур ихысуа, аҧҳа дроур имхысуа, — лҳәан, ҿаалҭит.

Ҭорҟан дахьгылаз:

— Уи ҵабыргуп, саб иҳәоны исаҳахьеит, ажәытә ҳабацәа аӡә дир, дҧазар — ихысуан, ҧҳәыс диҳәар — ихысуан, дыҧсыр — ихысуан ҳәа. Уажәы аакьыскьа иаҟәыҵит ауаҩы данҧсуа ахысра. Шәааи, абри аҵас иаҧырхыз ацынхәрас аӡҕаб диргьы, ихысуа ҵасс иаҧаҳҵап иахьарнахыс, избан шәҳәозар, аҧҳагьы дуаҩыми, Шьарифа ишылҳәаз еиҧш, аҧҳа бзиа аҧа иаҵкыс дызлеицәоузеи? — иҳәеит.

Уаҟа игылаз самырҟәыл ажәақәак нацырҵан, иааибарччақәеит. Алиас дыҧхашьаны, ҿымҭӡакәа дҟыцәҟыцәуа, дгыланы дырзыӡырҩуан, аҭак ҳәа акы мҳәаӡакәа.

Убри аамҭазы агәылара иааиқәҿырҭқәан, иҟалаз еилыркааит, нас иҧшыхуазма уи ауешьара, акәара нырцә-аарцә ахә иқәынхақәоз, аҟәҟәаҳәа инеишьҭаргыланы ашәақьбжьқәа аагеит.

Алақәагьы, аухантәарак, дара ишыруалыз еиҧш, лацәа еиқәыҧсарак муӡакәа иҷаҧшьоз, ашьыжь иаақәҧшыз амырхәага рыҽнаҭашәа ицәаз, ҳацәаҧсымҭазы митәык ҟалеит, убо, рҳәан, џьоукы амӡырхаҿы акгьы анырымба, ишуа, акәара аҵалашәырахь инҭакәкәа ицеит. Убрахь акәызаарын ирықәло гыгшәыгк аныҧхарҵалак, хыҵәахырҭас иахьцалоз, уажәыгь крааизар, ианшәа, убрахь ицазар акәхап, рҳәан, ишуа уахь иҭоуп, даҽа
#p ~ 9 ~
џьоукых — акәҷарақәа рзы ахьшь ахьышьҭаслоз шыҟаз, рхы рханы абна иасны, идәықәылт ишуа, аха акгьы анырымба, рышьҭахьҟа ихынҳәит иҳақь-ҧсықьуа, икара-ҧсараха. Урҭ рахь акы ҟуҵәыуоит акәараҿы, амыҕра ахы мшаҭакәа игьежьуа абна иахьылаз, ақәыц ицәнабҕызаап. Усҟан, ишны ианыҟаз, уи агәалашәаӡомызт, уажәы иантәа, ахьаа азҵысит. Егьырҭ џьоукы рыварақәа дырбзоит, амыҕ ицәнаҧызаап, даҽа џьоукых рыбзқәа ҭҳәаны, итәоуп иҳашҳашуа.

Ажәакала, иахьа абри аҳабла шуеит, еилаҩынтуеит, ицәқәырҧоит, гәырҕьароуп самырҟәыл ҳәароуп. Хшара дызмоуаз Есма хшара данлоу, Алиас ачара ду идырурацы иақәыркит.

Уажәы абраҟа ирҳәо, изынцәажәало иара убри ауп, иахьазы уаҳа ҳәатә рымамызт.

Абри аамҭазы абраҟа еиднагалаз алафҳәацәа Уазамаҭ, Ҳазараҭ уҳәа, нас аҳәсақәа рахь Ҭакәына, Ҳауида, Мкыд, Ҳарихан уҳәа ажәақәа ааиларҵан, — Уажәыҵәҟьа аҷкәын ииз ахьӡ иаҳҭароуп, — рҳәеит.
#h III
#h «КАМАҶЫҶ ИХЬӠЗААИТ!»

Уажәы егьырҭ алафқәа ирҟәаҵын, ахәыҷы ииз ихьӡаҳҵарызеи ҳәа, аилацәажәара иалагеит.

Алиас ииҳәац еиҭеиҳәеит: зны шәаанҿас ахьӡҭара, дҧоу, дыҧҳаугьы цқьа иҳаздырам ҳәа.

Уазамаҭ дахьтәаз:

— Ус анакәха, дҧазаргьы дыҧҳазаргьы, иазыбзиахаша хьӡык иаҳҭап, сара сгәаныла, — шәааи, Камаҷыҷ ихьӡаҳҵап. Камаҷыҷ захьӡу ахаҵагьы дыҟоуп, аҧҳәысгьы, — иҳәеит.


#p ~ 10 ~
Ҳазараҭ дахьтәаз:

— Шәааи, Гәагәа ихьӡаҳҵап. Гәагәа захьӡу аҧҳәысгьы дыҟоуп, ахаҵагьы дыҟоуп, — иҳәеит.

Ари еиҧш ажәа еимакы, ахәыҷы ииз ахьӡ иҭара аҳәсақәа рлымҳаҿы инамгакәа ирзышьақәмыргылт, егьшҧаҟалоз урҭ рлымҳаҿы инамгакәа ари еиҧш аус ашьҭыхра!

Аҳәсақәа неилацәажәеит.

Ҭакәына дахьтәаз:

— Урҭ ахьыӡқәа аҩбагьы егьхаҵа хьӡуп, егьыҧҳәыс хьӡуп, аха Гәагәа ҳәа ахьӡ хәыҷык еилагәагәашәа иҟоуп, уи аҵкыс Камаҷыҷ ихьӡзааит, — лҳәеит.

Ҭорҟани Уазамаҭи абри иақәшаҳаҭхеит. Ҭорҟан убасгьы нациҵеит:

— Камаҷыҷ еиҕьымкәа, аҧсуа ҩы џьбара «Каҷыҷ» аиҧш иҿацаӡоуп ишыҟоу ари ахьӡ.

— Ииашоуп, ииашоуп, — рҳәан, зегьы абри инақәшаҳаҭхеит.

Арҭ, абраҟа еизаз, инеицәажәан, Мкыди Ҳарихани рышьҭит Алиас иҩныҟа, иҟоу ажәабжь еилыркаарц: Есма илоуз ахшара ҧоу, ҧҳау еилдыргарц, илыдырныҳәаларц, насгьы Алиас иҧҳәыс Есма ахшара илоуз Ҭорҟанраа рҿы ашьжьымҭан иааизаз еилацәажәаны хьӡыс ирҭаз ларҳәаразы.

Идәықәлеит Мкыди Ҳарихани Алиасраа рахь.

Ҳазараҭ дҩагылан, абарҵа дныҵыҵын, илабашьа ааиҵиргәан, иарҕьа напала иҧаҵа днаха-ааханы, Мкыди Ҳарихани ибжьы нарықәиргеит:

— Ижәуазеи, шәара, Аџыни Кәаџыни<2> реиҧш, шәнеишьҭаҳауа! Шәымццакынишь, ажәақәак шәасҳәашт. — Мкыди Ҳарихани ааҭгылеит. — Есма илыхшаз дҧазар, абас длыдышәныҳәала: «Наҧҳа Кьагәа<3> иеиҧш дхаҵа
#n 2 Аџыни Кәаџыни — есымша еицрымӡаауа еицу ауаа рзы ирҳәоит.
#n 3 Наҧҳа Кьагәа — аҧсуа жәлар рҭоурых-фырхаҵаратә ҳәамҭақәа
#p ~ 11 ~
ҕәҕәаны, Кәаҕәаниа Абас иеиҧш дыҽҟазаны, Чаҵә Чагә иеиҧш длафҳәаҩны, Барганџьиа Гәдиа иеиҧш дуаҩдырны дҟалааит» ҳәа.

Ҭакәына абҕьааҳәа дҩаҵҟьан, Мкыди Ҳарихани кыр днарзааигәахан, ллымҳа ҧыҭк иаҧырхагамхаразы лкасы днаха-аахан:

— Есма илыхшаз дыҧҳазар, ҳара аҳәсақәа абра иааиднагалаз ҳахьӡ ала илыдышәныҳәала: «Ануа-ҧҳа Ҳауидеи, Аӡын-ҧҳа Ҟаимыҭхани, Ӷьыџьыџь-ҧҳа Ҭакәынеи реиҧш ахьӡи-аҧшеи лыманы, убарҭ реиҧш дыҧшӡаны, дара убырҭ реиҧш лашәа рҳәо даҧсаны дҟалааит»<4> ҳәа.

Мкыди Ҳарихани Алиас иҩны амӡырхаҿы ианнеи, раҧхьаӡа аҩны иаадәылҵны ирҧылаз аҧҳәыс илызҵааит, Есма илоуз ахшара ҧоу, ҧҳау ҳәа.

— Ҧҳауп, — лҳәеит уи аҧҳәыс.

Хәыҷык рылахь ааиқәнаҵеит ари ираҳаз, аха уеизгьы, Шьарифа илҳәаз ажәа, — Аҧҳа бзиа ҩыџьа аҧацәа бааҧсқәа дрыҧсоуп, — рҳәан, аҩны иныҩналт. Нас Ҭорҟанраа рахьтә ианаауаз ишрарҳәаз еиҧш, аӡҕаб илоуз длыдырныҳәалеит. Убри анаҩс хьӡыс Камаҷыҷ шлырҭаз наларҳәеит. Убри аҿгьы имаанҿаскәа Есма лгәы ҟазҵашаз, лхьаа лхазыршҭшаз самырҟәылқәакгьы нарҳәан, илатәеит.

Абраҟа ацәа зыгны итәаз, лассы-лассы иҿарҳасуаз аҳәсақәа рыла-рҿы аархаччеит, ацәа иалҵит, аха иаҳа ианылахҿыхха, ари ахьӡ илырҭаз змааназ, изызҳәаз, изыӡбыз, ишырӡбыз анраҳа ауп.

Зегьы рымцәадара рхашҭит. Зыблақәа ацәадлаҧсазы иҟаҧшьӡа иҟаз, Рафидагьы лыблақәа казказуа иаацрперсонажқәа дыруаӡәкуп. Кәаҕәаниа Абас — апоет Иуа Коҕониа иаб иоуп. Уи абжьыуаа рҿы еицырдыруаз ҽыбҕаҟазан. Чаҵә Чагә — еицырдыруа аҧсуа жәабжьҳәаҩын. Илафқәа акыр акьыҧхь рбахьеит
#n 4 Ануа-ҧҳа Ҳауида, Аӡын-ҧҳа Ҟаимыҭхан, Ӷьыџьыџь-ҧҳа Ҭакәына — ароман атекст иҳанаҳәо ада, урҭ рыӡбахә ала акгьы ҳаздыруам.
#p ~ 12 ~
қьахан, асамырҟәылҳәара дналагеит. Ҵоуп, араҟа иҟаз аҳәсақәа рхыҧхьаӡара хәҩыки фҩыки иреиҳамызт, аха ахьӡ илырҭаз змааназ, изызҳәаз, изыӡбыз уҳәа, арҭ ианраҳа, араҟа зыбжьы го аҳәсақәа ҩажәеи, ҩажәеи хәҩыки иреиҵам уҳәартә иҟалеит.

Зегьы уамашәа ирбоз Камаҷыҷ ҳәа ахьӡ илырҭаз иагьхаҵа хьӡны, иагьҧҳәыс хьӡны иахьыҟаз ауп.

Абри иаахырҟьаны Рафида, «аҧеиҳамбаррагьы»<5> хәыҷык лҽыназылкит.

— Абри аӡҕаб хәыҷы иахьа ииз, аҳәсақәа рзы, ижәбап, дыхьӡырҳәаганы дҟамлозар, аҳәсақәа ҳзынмоу, ахаҵамусхә аҿгьы ахацәа ҕәҕәақәагьы лыҵашьыцуа дҟамлозар, сыхьӡ ала шәысмыҧхьан! — лҳәеит.

Ҳанифа дахьтәаз:

— Ых, ых, — лҳәан, ллаҧықәшәа даасит. — Слаҧықәшәагьы абар-абар аҳәеит, ииашаҵәҟьаны, абри ахәыҷы мшыбзиа иалиааз хәыҷуп, лумҭа-лҳәамҭа уҳәа жәлары инеиҭарҳәо дҟамлозар, сыхьӡ ала шәысмыҧхьан! — лҳәан, дааҿарҳасын, лнапы лхы иҩаҵыргәаны длатәеит.

#h IV
#h ЕСМА ДЫЧМАЗАҨХЕИТ
Хыхь ишысҳәаз еиҧш, Алиас иҩны акәара нырцә ахәаны игылан. Ҭорҟан иҩны аарцә амарда иаҿагылан. Ҭорҟан иҩны абарҵа уныҵагыланы уахь, Алиас иҩнахьы, унаҧшыр, абаҳча бзиеи, ашәҭкакаҷқәеи
#n 5 Аҧеҳамбар (аҧааимбар) — аҧсылман дин аҿы Аллаҳ имаҵуҩы иоуп. Араҟа Рафида, аҧеҳамбар иеиҧш, лҿаҳәатәы ҟалошәа лхы аалырҧшыр лҭахуп.
#p ~ 13 ~
ашәырҵлақәеи иҩны иакәыршаз ирыбзоураны, аҩны хыхьтәи абжарак акәын иубоз, ашәҭқәа иаарылыҳәҳәо, ҵаҟатәи абжа убаӡомызт. Убри ала аҩны адгьыл иқәгылаӡам, ашәҭқәа рхы иқәыргыланы иркуп уҳәартә акәын ишыҟаз...

Алиас иҩнахьтә ашәҭқәа урылҧшны Ҭорҟан иҩны амарда иаҿагылоу ахь уҧшыр, алажәпа ирылашәаз ала ауҳәцә кыдкыланы, аҧхьатәи ашьапқәа аҵаргыланы ахы анахьчо кыр еиҧшын... Арҭ аҩнқәа акәара нырцә-аарцә игылан, аха еизааигәан...

Есма ахшароуразы ишьҭаз дышгылалак, Алиас ачара ду иҳаруп ҳәа игәылацәа шымақаруаз, Есма ҕәҕәала дычмазаҩхеит ҳәа, Ҭорҟанраа рҿы уаҩ дааит.

Есма ҧҳәыс заҵәык, лыҩны лыда ҧҳәыс дахьыҟамыз аҟынтә цқьа дыбзиахаанӡа, хәылҧазык дҩагылан, лыҧҳал аашьҭыхны, ӡаагара ҳәа аӡха дцеит рыҵаҟа агәаҩарахь.

Амш ааилашәшәуан.

Ҧыҭкгьы дшәон, ақәаҵара, абаҳчара уҳәа дыҵаланы дахьцоз, еиҳаракгьы агәаҩара лашьца дахьҭалаз.

Аҩны дааины лыҧҳал анлыргыла, амарда аидара лыманы дахьаҿалаз иахҟьаны акәхару, здырхуада, лыбҕа аалхьаан, днышьҭалт.

Лхьаа мыцхәы дарҕәҕәан, адырҩаҽынгьы дзымгылт, иахьа-иахьа, уаҵәы-уаҵәы шырҳәоз дзымгылакәа, иаҳа деицәахо далагеит.

Аҧшқа анапы лыгымхандаз, иҳәан Алиас, ргәыла-ҧҳәыс Рафида длыҳәеит ахәыҷы акыка лыгылмырхаразы; уаҩ дзеиҧшрахо здыруада, рҳәан, ацәымҳагьы аадырхиеит. Алиас игәанала иӡбаны иман уи лџьабаазын илиҭашазгьы.

Ргәылаҧҳәыс Рафида, агәылара аҷыдахазгьы, гәыцхәрылагьы дырзааигәан. Лара ҧҳәыс ҵарык, ҧҳәыс еилыффак, гәбылҩык лакәын, лыҧшқа дынгараҵаны, дырцәаны, лхәыҷы еиҳабы агара днадыртәаланы, Есма лҿы
#p ~ 14 ~
дааны илыгу-илыбзоу азы дылхылаҧшуан. Ҵоуп, егьырҭ ргәылаҳәсақәагьы цхыраара лыгрыжьуамызт.

Агәылаҳәсақәа ахәыҷы ҽнак ҩынтә-хынтә даныркәабоз ыҟан. Дыцқьакәакәараӡа дгараҵаны, агарашәа ҳәо ддырцәон.

Уажәы-уажәы ицәаз аҧшқа лкасы шкәакәа хәыҷы лҿы иақәыршәыз инаханы, — Быҧшишь, лыџьымшь хәхәаӡа хыхь иҳаракны ишкыду, лҧынҵа хәыҷы заҟа иҧшӡоу, лылахәыцқәа хәхәа-хәхәаӡа, лқьышә хәыҷы кәаҧӡа дшыҟоу бымбои, — ҳәа деибадырбон илыдтәалаз аҳәсақәа. Насгьы абри дыҧшӡамхар, иҧшӡахарыда ҳәагьы нацырҵон.

Камаҷыҷ хәыҷы арҭ ирҳәоз лаҳаӡомызт, дҭахәхәа дыцәан.

Абас есымшааира абзиара дазкуа дрыман Камаҷыҷ хәыҷы.

Убас, ахәыҷы лан лчымазара лынмырҧшӡакәа дныҟәыргон, акыка лҿаҵо, зны-зынлагьы ацәымҳа нарыцырхыраауа.

Абар шьҭа ҩымчыбжьа инарықәлоит, аха Есма заҵа деиҕьымхара, есымшааира деицәахо далагеит.

Аҳәсақәа еизон есымша, ацәажәара иаҿын, ахәыҷгьы дыркәабон, дыршьышьуан, уахыла хацәеи-ҳәсеи еилаҩҩы еизаны, уаха шаанӡа ачымазаҩ лыҷаҧшьара иаҿын, ҿык-бзык иаҳәашаз акы аанмыжькәа, асамырҟәылқәа, алафқәа ҳәо, аҧшәмагьы зны-зынла ашьтәа анырзишьуаз ыҟан абарҭ аҷаҧшьацәа, аха арҭ зегьы башан. Ари Есма излалыхәарҭаз. Есма лхьаа иахәарҭахашаз егьрызҳәомызт, егьырзыҟаҵомызт.

Зны аҳәса ажәабжьқәа ҳәо Есма ишлыдтәалаз, рхы ааидыркылан, ахәыҭхәыҭра иалагеит. Ирҳәоз убри акәын, Есма лчымазара зыхҟьа алаҧш ауп ҳәа. Насгьы абри Есма
#p ~ 15 ~
зны-зынла илҿашәалак злалҳәо ала, ӡызлан<6> хабга лтәы акы лыламсуазааит ҳәагьы нацырҵеит.

Абри акәара ҵалашәыраҿы жәытәнатә аахыс ӡызлан дамоуп ҳәа рҳәалоит ҳәагьы ааибырҳәеит абри аамҭазы.

— Ишәҳәо закәызеи, бара, имаӡамзар, саргьы исашәҳә! — лҳәан, Ҭорҟан иан Шьарифа днарыдтәалт

— Иаҳҳәо убри ауп, Сакәыт иҧҳәыс ашәымаҭәа лыхьныҳәҳәы ҽыла аӡәы лаҧхьа дгыланы, лыҩныҟа длеиуан, илцәыҧсыда ҳәа слызҵаауан, — лҳәеит руаӡәы.

— Унан, џьбеит, шәара уажәыгь ишәмаҳаци уи дзықәшәаз арыцҳара? Лыхәҧҳа бзиахә Амаршьан ду дылцәымҧси, хкыдҟьа! — лҳәеит уаҟа итәаз Мкыд.

— Дарбану уи лыхәҧҳа Амаршьан? — рҳәан, иналызҵааит.

— Шәхы шәсааит, уи ихьӡ сара исызҳәом. Сабхәында еиҳабы ихьӡ ихьӡуп азы, — лҳәеит.

— Аа, Хабыгә иоума?

— Ааи, убри ауҧшәыл иакәгәышьамзи, — рҳәан, ргәы даалырсны иаақәыҧсычҳақәан, рҽаарҽеины, ачымазаҩ иналҿаҧшуа илатәеит.

Есма мыцхәы дықьуа-дҕызуа даналагалак, Рафида Камаҷыҷ хәыҷы даагархны, лнапы данҵаны Есма лаҧхьа дантәалак, Есма лхьаа лхашҭны, лыла ҭраа лхәыҷы дылзыҧшуа далагон. Аҧшқа лнапы аашьҭыхны лҧынҵа ааигәара ианналгалакь, ма деимсар, ачымазаҩ Есма хәыҷык дааҧышәырччалон, ахәыҷы длеигәырҕьаны ацәажәарагьы хәыҷык лыҽназылкуан.

Абри Есма дшеигәырҕьо дырны, Рафида ахәыҷы дыкны лассы-лассы ачымазаҩ лаҧхьа дтәалон. Абри збоз аҳәсақәа, анцәа шәеицәимшьааит, нан, ани-ҧҳаи ҳәа, еидырныҳәалон.

Зны Ҭорҟан иан Шьарифа даацәажәан:
#n 6 Ӡызлан — ажәытәуаа рымцхаҵараҿы ауаа драҕоуп, џьара акала ирҧырхагоу ҟасҵоит ҳәа дрышьҭоуп ҳәа ирыҧхьаӡон.


#p ~ 16 ~
— Абри Есма иахьа деиҕьхап, уаҵәы деиҕьхап шаҳҳәоз, ацәымза еиҧш дӡыҭуа даауеит, еиҕьхарак лымаӡамкәа. Абри, кыр здыруазар, лаҧшык лықәшәеит, абри ауп абас дҟазҵа, — лҳәеит.

— Унан џьбеит, абри сҳәап ҳәа сгәы иҭеижьҭеи крааҵуан, аха аҳәашьа сақәшәомызт, — лҳәеит Ҳауидагьы..

— Аҧсцәаҳа<7> ихәшә ааҵраҿы иҟоуп, уаҩы издыруам акәымзар ҳәа, ирҳәо ҵабыргуп, ииашаны Есма лаҧшҕьык лаахеит. Ҿыц ахшара дзауа аӡаҿы дганы дырныҳәаанӡа аӡха дцомызт<8>. Есма уи агәхьаа лымкызт, лыҧҳал аашьҭыхны аӡха дцеит, дырҩегьых ааилашәшәымҭазы... Уажәшьҭа ма абри иахәшәу ҳашьҭалароуп, — лҳәеит Рафида.

— Алаҧш ариаҟара уаҩы дарчмазаҩуама? — лҳәеит уаҟа аҳәсақәа ирзыӡрҩуаз агәылаҧҳәызба Хьықа, арҭ еибырҳәоз хәыҷык дахыччашәа.

— Алаҧшцәгьа уаҩы дарчмазаҩымоу, уаҕеимышхара, уаҩы данагаӡогьы ыҟоуп, — лҳәеит, лхы аалбҕын аҳәсақәа реилацәажәара иалаз Ҳарихан.

— Бара, нан, ақалақь хәыҷык бааӡазшәа быҟоуп, убриазоуп ҳара ҳҵасқәа дук бызрықәшаҳаҭым, — ҳәагьы ҿаалҭит.

Уаҟа итәаз аҳәсақәа зегьы ааиқәшаҳаҭхан, алаҧшҭәҳәа бзиа здыруа «аҟаза» Селма иаалыҧхьарц рыӡбеит.

Есма лбаразы еизаны итәаз аҳәсақәа ааицәажәан, ачымазаҩ лаҧшуп абас дзырчмазаҩыз ҳәа, ргәы иаанагаз Алиас иарҳәеит.
#n 7 Аҧсцәаҳа — аҧсуаа рмифологиаҿы аҧсра анцәахәы иоуп.
#n 8 Аҵарауаа изларҳәо ала, ари аҵас ажәытәӡатәи шьҭралатәи-ашьақәгылашьа иахылҵит. Ахаҵеи аҧҳәыси еиуеиҧшым ашьҭрақәа иртәын. Ашьҭрақәа ракәзар, урҭ доусы ихаз-хазу анцәахәқәа ирымҵаныҳәон. Аҭаца дахьнанагаз илыцәтәымыз анцәахәқәа лҧырхагамхарц азы дырныҳәон. Аҧҳәыс адин еиҳа илықәыҕәҕәон, избан акәзар иныҟәылгар акәын лара лышьҭреи лхаҵа ишьҭреи иртәыз аныҳәагатәқәа зегьы.


#p ~ 17 ~
Абри Алиас ианиаҳа, иаргьы убри хәыҷык гәҩарас имазшәа, абҕьааҳәа даақәшаҳаҭхеит.

Уаҩ дылзыршьҭит алаҧшҭәҳәазы «иҟазаз» аҭакәажә Селма.
#h V
#h ЕСМА АХӘШӘТӘҨЫ ДЫЛЗААРГЕИТ

Алиас иишьҭыз аҷкәын адырра лиҭеит Селма Алиас иҧҳәыс дшычмазаҩыз, насгьы уи ихьӡала длыҳәеит днеины дылбаразы.

Селмагьы убри акәын илҭахыз, адырра шлырҭаз еиҧш, амҩа днықәлеит.

Селма агәашә дааҭалт лхы-лҿы кас цәиқәарак ала иҭаҳәҳәаны, ллабашьа лыҵарсуа, лҭаҭынжәга хәыҷы лҿыҵакны. Ҳәынҵәа ыҟамызт џьаргьы, аха уеизгьы лыҵкы еиқәаҵәа акәаҧ ҟаҧшь хәыҷқәа зқәыҧсаз, лшьамхы илахысуа иҵаркәакәан, сахҭан еимаак ҵыршьны илышьан. Сахьнеиуа сыҧхамшьартә, еиқәыршәаны ажәак сызҳәандаз, лҳәозшәа, лхы лықәыжьны акы дазхәыцуашәа дааиуан.

Убри аамҭазы аҳәсақәа аҩныҵҟа итәаз ҩыџьаҟа-хҩыкҟа аадәылҵны илҧылеит. Иналывагыланы дрыма аҩны иныҩналт.

Селма ачымазаҩ лаҧхьа днықәтәан:

— Бышҧаҟоу, бзынхьаауазеи, нан? — лҳәан, дналызҵааит, ачымазаҩ лыла цқьа дынхыҧшылан, нас акы лдырызшәа-еилылкаазшәа, ллаҧықәшәа днасын: —Ииашаны абри ачымазаҩ, алаҧш дыкны дагозаап, асҟаамҭа хәшәык-быҕьшәык ҳәа акы шәзылзашьҭамлазеи? — лҳәан, лхы пату нақәҵашәа, лҽаарҽеины длатәеит.

— Ахәшә-мыхәшә зегьы рыҵкыс бара беиҕьымзи, аха схы зга сыздыруам, амалахазгьы сгәахьы имааиӡеит.
#p ~ 18 ~
Еиҳаракгьы, шыӡхап илыхьуа, ашыӡ уаҩы дагом, дышҧабзиамхари, иахьа деиҕьҳап, уаҵәы деиҕьхап, шысҳәоз, саанхеит. Уажәшьҭа бара банлықәшәа, ибдыруа сызлыгыбмырхан, агатәазы бысмеигӡан, быххь згеит, Селма! — иҳәеит Алиас.

— Ас ичмазаҩумоу, ари абзиара лыдкылоуп, аҧсра амҩа иқәгыланы иҟақәаз заҟаҩ хынсырҳәхьада! — лҳәеит Селма, дааҽхәашәа, хәыҷыкгьы даазеимҳәашәа ныҟаҵаны.

— Ааи, усоуп, нан, иҳамдыргәышьакәа, Арухан аҧсраҿы дшыҟаз, абри Селма даалыхьӡан, лыҧсы ааиқәлырхеит, иара убас Ҳарихан лхаҵа Гәаџьалагьы, — лҳәеит Фатышь дахьтәаз, лкасы аҿацә лқьышә инадкылашәа.

— Нас хәшәыс иадыбгалаӡози ари еиҧш ачымазара? — длызҵааит Алиас.

— Акымзаракы, нан, ҭәҳәала мацара далсыргоит. Хәшәла ҳәа џьабаак лсырбаӡом. Абри леиҧш ачымазаҩ гәаҟ хәшәла дсыргәаҟуама, лара дызлагәаҟуа лызхоупеи! — ҿаалҭит.

— Иҟаимаҭуп, дызлалбыргозаалакгьы ала дысзалырга, ибдыруа лыгбмырхан. Сара бара бџьабаахә быгсырхарым! — иҳәахт Алиас.

Селма ачымазаҩ лаҧхьа ҟәардә лаҟәык днықәтәан, ачымазаҩ лхыза хәыҷык инаҧхьаршәшәа, длыҭәҳәо далагеит «лаҧшыҭәҳәала».

— Ижәбауоу, нан, слыҭәҳәа-цыҧхьаӡа сшыҿарҳасуаз! — лҳәеит Селма, аҭәҳәара даналага.

— Измааноузеи аҿарҳасра? — рҳәан, уамашәа ибаны длызҵааит аҧҳәызба Хьықа.

— Измаанозеи, бымбои, нан, ақалақь аҿы ас ирхәышәтәуам, ҳара ҳҵасқәа акгьы хабҵом, аха алаҧш ҕәҕәа зааханы иҟоу, алаҧшҭәҳәаҩ длыҭәҳәо далагар, аҿарҳасра дакуеит. Ари мыцӡам, уаҩ дажьом, — лҳәеит Селма. — Уажәы слыҭәҳәеит, санцогьы слыҭәҳәаны сцап. Нас
#p ~ 19 ~
дырҩегьых уаҵәи-ҽеи сааны слыҭәҳәар, ашашәа еиҧш лхьаа налхысцоит. Ииашаҵәҟьаны агәра ганы сыҟоуп, ишлаҧшу Есма дышьҭаҵаны дызмоу, — лҳәан, ачымазаҩ деиҭаналыҭәҳәан, дҩагылт дцарцы. Лнапы ачымазаҩ лылахь инадылкылахт, ашоура лымазар гәалҭошәа.

— Аллаҳ гәабзиара биҭааит, нан, Есма! Уаҵәы санааиуа, беиҕьны, бхы беигәырҕьо бызбааит! — лҳәан, дцаразы лҿыналхеит.

Итәақәаз аҳәсақәа:

— Анцәа ибыциҳәааит! — рҳәан, иҩагылан, инлыцдәылҵт.

Селма дахьцоз дхьаҧш-кәаҧшуан, издыруада Алиас даасыхьӡаны акы аасиркуазар ҳәа лҳәошәа.

Иҵабыргыҵәҟьаны, Алиас агәашә ааигәара дынлыхьӡан, дынлывагылеит.

— Даналбыргалак, бара бықәнага, ламыс сымазар, сара избап, уажәазы абри быдкыл, —иҳәан, ҧарақәак налиркит.

Селма блаҵыхәала аҧарақәа днарыхәаҧшны иааимылхын, лхы-лҿы аалхаччеит. Лыҵкы акалҭ дҩахан, леиҧка аџьыба инҭалҵеит... Ас иагьаџьара илухьан.

— Ари умсхуамызт, нан, аха «ахәшә ахьыҵырхуагьы аџьыкац ыҵадыршәуеит»<9>, — рҳәоит, ачымазаҩ лзы еиҕьуп... Сара уаҵәы шьыжь саап, —лҳәан, дзазо лыҩны амҩа днанылт...

— Сара бнаскьазгап, — иҳәеит Алиас, аха илымуит..

— Ҳәараҭахым, уи аҭакәажә «лнапы ҧҟоуп», ҧсыхәа амаӡам, Есма даллыргоит, — рҳәан, аҳәсақәа џьоукы агәашә
#n 9 Ахәшә ахьыҵырхуагьы аџьыкац ыҵадыршәуеит... — хәыда-ҧсада иуоуз ахәшә мчы амам ҳәа иҧхьаӡан. Иҟалап ажәа «ахәшә» композитзар (еилоу ажәа): актәи ажәа «ахә» акәзар, аҩбатәи — «ашәара» аҟынтә иаауазар ҟалап. Ахәшә ахьыҵырхуаз аҽак акәымкәа аџьыкац зыҵадыршәуаз, сгәаныла, уи азоуп, ажәытәан зны аџьыка еиҧш зыхә дууз акы ыҟамызт. Иахьагьы зыхә дуу аказы, ирҳәоит, «џьыкала иааихәеит» ҳәа.
#p ~ 20 ~
инҭыҵын, рыҩныҟа ицеит. Џьоукы Алиас иааицхынҳәын, аҩны иныҩналан, ачымазаҩ иналыхәаҧшит, издыруада хәыҷык илзеиҕьхазар ҳәа рҳәошәа.

Селма Есма «ахәшә» лзыҟаҵаны данца иаанхаз аҳәсақәа, ишысҳәаз еиҧш, шьҭа ачымазаҩ дышҧабзиамхари ргәахәызшәа, еибарччо, асамырҟәыл ҳәо ҕьалпал ҳәа иааилалт.

Абраҟа Есма лбараҳәа иааиз Қәаблыхәгьы дара даарылашәан, уигьы урҭ дрыҵахозма асамырҟәыл азы, зынӡак рыбжьы духаӡеит.

Ачымазаҩ зыҽлызкны, акы лҭаххар, илыгмырхо илхагылаз, Рафида абриаҟара абжьы ҕәҕәа дук бзиа илымбозар ҟаларын, ачымазаҩ даргәамҵып ҳәа, аха урҭ ргәы шҧанлырхоз. Убри аамҭазы Мкыди Ҳарихани рыхқәа неидкыланы акы рҳәон.

— Ижәуазеи, шәара хазы шәхы еидкыланы шәзырхәыҭхәыҭуазеи, ҳара ҳацәгьа шәҳәоит акәу? — лҳәеит Ҳауида.

— Мамоу, бара бымсааит, ҳара ҳазлацәажәо Едгьац иҧҳәыс Ҭакәына иацы акалақь ашҟа дцан, лыӡҕаб лзын ҵкы шьахәк лыхәҳаит, лара лзынгьы ишаанагара иҟаз чыҭҵкык лыхәҳаит, нас асапын, аџьыка уҳәа ахәыҷымыҷқәа — аҩны иаҭаххашаз.

— Уажәы ашәахтә азы ажәлар еибаргәаҟуа аҧара ианашьҭоу аамҭазы, Едгьац иҧҳәыс Ҭакәына дыхәҳахәҭны даазар, уи лакәзаап аҧҳәыс, — рҳәеит уа иӡырҩуаз аҳәсақәа.

— Лыкәты лҭиит, лҟыз лҭиит, лҳаи-лҷышьи<10> неицылҵан, ҧыҭ-чыҭк лыхәҳаит, — лҳәеит Мкыд.

— Изеиуоузеи, изеиҧшроузеи лыӡҕаб илзаалхәаз аҵкы? — лҳәан, днарызҵааит Рафида.
#n 10 Аҳаи аҷышьи — асырҭы ахәҭақәа роуп. Араҟа «лҳаи лҷышьи неицылҵан» инеиҭарсны иҳәоуп, иагьаанагоит — илымаз зегьы неицырхырааны, аҽакала иуҳәозар, лҽааршәшәаны.


#p ~ 21 ~
— Абжак ласоуп, абжак бамбоуп, сгәахәуеит, цәаҳәа-цәаҳәа еилдоуп, еиҳарак ахәаҧшҭәоуп сгәы иахәа. Каҳуа ҧшҭәылоуп, аха иаҳа иазылашоуп, акаҳуеи ахши еилаҭәоушәа ҳәа ирҳәо еиҧшуп, — лҳәеит Мкыд.

Даара ибзиоу акы акәхап, — рҳәеит аҳәсақәа.

— Ҭакәына лыкәти лҟызи лҭиит анышәҳәа, иаасгәалашәеит, иацы Ҳаџьмаҭ иҧҳәыс Ҟазырхан ассир илыхьыз, — иҳәеит Қәаблыхә.

— Унан, џьбеит, илыхьзеи? — рҳәан, аҳәсақәа ааӡырҩит.

— Шәара шәыда уаҩ ажәабжь изымдыруа џьышәшьома? Саргьы акы здыруеит, издыруеит, аха азаманаҵәҟьа здыруеит...

— Закәызеи иудыруа, иаарласны иҳаҳәишь! — рҳәахт.

— Издыруа, шәымбои, иацы асҭаршын днеит Ҳаџьмаҭраа рҿы, Ҳаџьмаҭ дыҟамызт. Иҧҳәыс Ҟазырхан лакәын иҟаз. Ашәахтә ирласны иаасышәымҭар, ҵыҧх еиҧш сынтәагьы шәҽы шәымхны изгоит шасыс, изҳахьзеи, шәымҳәааит, — иҳәан, днықәланы дцеит. Ҟазырхан днапырҟәыҷы-шьапырҟәыҷуа дгыланы дхәыцуан акраамҭа. Нас илыӡбеит лҟәарылқәа зегь лҭиирц ашәахтә азы. Ҟәарылқәак ҳәа лыман убри аҧҳәыс, мшәан, акы ҽыкәашак иаҧсан, изазо амӡырхаҿы иахьынеиааиуаз.

— Уи ҳара иҳамдыруеи, нас илыхьзеи, иҟалазеи?

— Иҟалазеи, шәымбои, убри аамҭазы ахәыҷымыҷ зҭиуаз ҭырқәак амӡырха даақәлеит. Аҟәарылқәа аниба, уеизгьы-уеизгьы исбырхәҳароуп, иҳәан, ҧшьба-ҧшьба абаз лыдигалеит хәыс ҳәа, аха лара илымуит, мааҭк-мааҭк еиҵаны исҭиуам, лҳәеит.

— Акәзааит, нас, баарыҧхьаны икны исыҭ! — иҳәан, днеин, аҵла амҵан длатәеит, лара анапы иалыршьцылахьаз лҟәарыл бзиахәқәа, иаашьҭыхны зхы дагәӡны икалырҧақәоз, — Дәи-шьеи! — ҳәа днарыҧхьан, зе-
#p ~ 22 ~
гьы лара дахьгылаз амаҵурҭа иныҩнеибаҳәан, иаалыкәшаны инагылт, кыршаҳҿалҵац еиҧш краҳҿалҵоит, дышҳахәмарц еиҧш дҳахәмаруеит ргәахәын. Лара урҭ акакала икны, ршьапқәа ҿаҳәаны инышьҭалҵо мацара, ишыжәабазгьы зегьы ршьапқәа ҿалҳәеит, нас лылаҕырӡ лҿаҳәҳәы, днарыхан, аҭырқәа инеизналгеит. Аҭырқәа иааидкылан, алаба инахаиҵеит ааба. «Ҧшьба-ҧшьба абаз ҳәа исыбҭар аҧара снанагӡон, рыхә анбырду — уажәы арҭ рыхә нагӡаны исымам, абраҟа адәқьан аҿы снеины исымоуи исыгуи неицҵаны зегьы бзаазгап, еизакны ибысҭап аҧара, убраанӡа абарҭ аа-ҟәарылк шасыс бара ибзынсыжьуеит, быгәра ганы, сааиаанӡа амаҵурҭаҿы ишьҭаҵа, урҭ сара истәуп», — иҳәан, аҭырқәа аа-ҟәарылк рыхқәа кахәхәа алаба иахшьны днарыҵалан, иманы дындәықәлеит. Ҟазырхан лыла ҭраа дырзыҧшуан лааӡамҭа лҟәарыл бзиахәқәа, дзеигәырҕьоз, лхәыҷқәа реиҧш бзиа илбоз, ҳәызба здылымгалоз, рыхқәа кахәхәа аҭырқәа иахьигоз. Руакгьы ҕәҕәала иааҧаҟьҧаҟьын, лара иналыхәаҧшит, «алаба сшьапы снархьит, срыцҳами» аҳәазшәа. Егьырҭгьы иааибарҟыжҟыжын, аҳаргь ахәеиҧш рыхәдақәа аадырхәан, Ҟазырхан лахь иҧшуан, «ббаарашәит, ҳааӡаны цәымҕыс ҳзыҟабҵазеи, хьӡыда-ҧшада бхы ҳакәыхшаны, ҳхы ҳамыхәо, ҳшьапқәа ҿаҳәаны, ҳахқәа кахәхәа, алаба ҳахшьны аҭырқәа ҳиҭаны, ҳаздәықәыбҵазеи шьтәыс!» — Ҟазырхангьы абарҭ ргәы иаанагаз зегьы лара еилырфаҷа илдыруазшәа, лылаҕырӡ хаҟәҟәала дырзыҧшуан, аҭырқәа хара наҟ абна даҵәахаанӡа. Нас даагьежьын, илзынижьыз аҩҟәарылк аашьҭылхын, иаалгәыдыҳәҳәаланы рыхқәа днарыгәӡын, инаганы аҭырқәа ишлеиҳәаз еиҧш амаҵурҭаҿы инышьҭалҵеит, аҭырқәа аҧарақәа иманы даахынҳәаанӡа ҳәа.


#p ~ 23 ~
— Ааи, шәара рыцҳақәа, даараӡа сгәы шәзыбылуан, аха ашәахтә мыжда ҳанаргәаҟ, ҳҽыхәа хәыҷы ҳцәыргар аҵкыс, сҳәан, гәымблыс сҽыҟасҵан, схы шәакәхшаны аҭырқәа шәисҭеит, — лҳәан, днарҧырҵны дцеит, лассы-лассы, аҭырқәа данбаауеишь ҳәа, агәашә ахь дыҧшуа.

— Нас иҟалазеи?

— Нас иҟалазеи, шәымбои, аҭырқәа дмааит, лҟәа-рылқәа хәыда-ҧсада игеит.

— Дишьит, ианаџьалбеит, дишьит, аха дышҧеишьи, ҳәызба цагәыла дишьит.

Ари шаалаҳаз еиҧшҵәҟьа Ҳауида даагылан, лыҩныҟа лҿыналхеит. Уи дналышьҭалт Ҭакәына. Ажәакала, аҳәсақәа зегьы аӡә даанымхакәа рыҩнқәа рахь ицеит, Рафида лыда. Рафида ачымазаҩ дзылҧырҵуамызт.

— Қәаблыхә, арҭ аҳәсақәа уара уоума еимзырпы? — иҳәан, аҵла амҵан Ҭорҟан иацәажәоз Алиас дыччо дааҩнашылт, изырццакызеи ҳәагьы нациҵеит.

Есма дахьышьҭаз лыбжьы ныҵакшәа:

— Қәаблыхә ажәабжь ииҳәаз сара саҧхьа аӡәы сгәылаҳәсақәа иреимҳәандаз ҳәа дыццакит, — лҳәеит.

— Ааи, бара бхаҵкы Рафида дцааит! Бахьышьҭоугьы арҭ рыгызмалрақәа еилбыргоит акәу? — лҳәан, Рафида Есма даагәыдылкылеит.

— Қәаблыхә, аллаҳ дузыразхааит, ҳчымазаҩгьы хәыҷык дааурцәажәеит, — иҳәеит Алиас.

— Дирцәажәамоу, хәыҷыкгьы дааирччеит, — лҳәеит Рафида.

Арҭ зегьы гәахәас иҟарҵеит.

— Селма данбаахуеи шьҭа? — иҳәан, дрызҵааит Қәаблыхә.

— Уаҵәы даашт.

— Уигьы илылшо аабандаз, — иҳәеит Алиас.


#p ~ 24 ~
#h VI
#h СЕЛМА ЛЫХӘШӘТӘРА НАЛЫГӠОИТ

Селма даарц даныҟаз аамҭазы агәылацәа ӡәырҩы, ахацәа, аҳәса уҳәа, Алиас иҩны иҟан. Дук мырҵыкәа Селма лсахьа уаҩы еилиргартә адәы аҵыхәан даакылст. Зегьы гәахәас иҟаҵаны илзыҧшын, агәашә даназааигәаха, ҩыџьа раҟара аҳәсақәа аҩны индәылҵны иналҧылан, лыжәҩа рнапы нкылхны, дрыманы аҩны иааҩналт.

— Ачымазаҩ, дышҧаҟоу? Хәыҷык деиҕьӡамишь? — лҳәан, днарызҵааит. Лнапы ачымазаҩ лхы инақәылкит, нас даахьаҧшын, бтәа ҳәа илыдыргалаз аҟәардә днықәтәеит. Уи инақәырццакны дышлыҭәҳәац еиҧш длыҭәҳәо деиҭаналагахт.

Ари иҟалҵо ачымазаҩ акы ишлыхәарҭам лара илдыруазар ҟаларын, аха уеизгьы уи далсыргоит ҳәа агәра длыргон, издыруада абас ҳашнеиуа, ҳшеибарххо ачымазаҩ лхала дыбзиахар ҳәа лгәы иаанагошәа. Ҵоуп, ас аныҟалозгьы ыҟан. Еиҳарак абри деигәыҕуазар ҟаларын.

— Аҭәҳәа анаҩсгьы абри ачымазаҩ «кәхшатәык» лзыҟасҵарц сҭахуп, угәы ишҧаанагои? — лҳәан, дизҵааит Алиас, аха абри аҭак Алиас иҳәаанӡа, — Ари Селма знык ачымазаҩ напы илыркыр, даллыргаанӡа дылҟәаҵуам, — лҳәеит уа итәаз аҳәсақәа рахьтә аӡәы.

— Сара бжам-ҽам ачымазаҩ мҩабжа лықәыжьра сцәымҕуп, даабзиахаанӡа сылҧырҵуам,— лҳәеит, Селма даахыҽхәашәа. Хәыҷыкгьы дахьтәаз дааҳәыцымыцшәа лун, убасгьы нацылҵеит: — Уажәшьҭа дыбзиамхар зыҟалаӡом, издыруа акгьы лыгсырхом, — лҳәан, Алиас иаалыргеит ҽы бзиак.


#p ~ 25 ~
Амшгьы ҩаша хәылҧазын, уи аус иамшцқьан. Селма ишылҳәаз ала, ачымазаҩ ахыза лыкәыршаны, деимакы-еиҿакны амӡырхахьы дындәылганы, ҟәардә лаҟәык днықәдыртәеит, цәарҭаларшә шкәакәа цқьак налхарҧаны, аҽы анахәҭа кны ачымазаҩ хынтәы иаалыкәлыхшан, — Есма лхьаа-баа зегьы уара иугааит, лара улыкәыхшоуп, улызӡатәуп, шьҭа лхы дақәиҭуп лхьаа-баақәа рҟнытә, — лҳәан, анахәҭа аахыхны, инахҟьаны индәықәылҵеит.

— Шьҭа аҩныҟа дныҩнажәгал, дышьҭашәҵа! —лҳәан, лҭаҭыныжәга ааиҵаҵаны иналҿалкын, аҭаҭын дахо днарышьҭагылт ларгьы.

— Акәхшатәы чмазаҩхар ачымазаҩ лхьаа агеит ауп, ачымазаҩ дыбзиахоит. Уажәы аакьыскьа аӡәы кәхшатәык изыҟасҵан, адырҩаҽны инкаҳаны иҧсит, ачымазаҩ даабзиахеит, зашәа Есмагьы даабаша. Шәыҵх аабзиахааит, — лҳәан, ачымазаҩ лзы дныҳәа-ныҧхьан, агәабзиара-хабзиара шлоушатәы лҳәан, лнапы лхы инақәылкшәа лун, днықәланы аҩныҟа дцеит.

Арҭ иҟарҵақәо, изышьҭақәоу Камаҷыҷ хәыҷы агәхьаа лымаӡам. Аҳәсақәа даагарырхын, лыла ҭшаша дыркуп Есма лааигәара днаганы, избан уҳәар Есма уи хәыҷык лыла аахнатуеит, деигәырҕьоит.

Ҧыҭк анҵы, ахәыҷы лызхара дандырхәмар, дынгарарҵан, лнап хәыҷқәа нлыварҵан, гараҿаҳәагала иҿаҳҳәоит ҳәа ианалага, лҽаалрыцәгьеит. Снапқәа шәҿасырҳәом ҳәа, исҭахым сара сеиқәырхха аҿаҳәара, схы сақәиҭзааит лҳәошәа, аха дышҵәыуоз мчыла лнапқәа нҿарҳәан, агарашәа ҳәо, агара дырҵысуа ианалага, лҽаалырҭынчит, уажәы шәысиааит, аха наҟ, ҳаҧхьаҟа, ҳаицәажәап, лҳәошәа днаҿырҳасын, ацәарахь лхы налырхеит.

Ҩба-хҧа мшы ҵит, абар мчыбжьык инарықәлеит, Есма деиҕьымхеит, амца еиҧш деибакуа дҟалеит, дагьнапҟьа-шьапҟьоит, ихәарҭам, игәнаалам ажәақәакгьы лҳәалоит зны-зынла.


#p ~ 26 ~
Ари збаз Хьықа, — Аҳақьым дылзаажәгаруеи! — лҳәеит.

— Нас, бара Хьықа, аҳақьымцәа нцәоу џьыбшьоит, урҭ ирзалмырго ҳаҧсуаа иалдырго ыҟоуп, — лҳәеит Мкыд.

— Усҵәҟьа бымҳәан, Мкыд, Хьықа илҳәогьы ҵабыргуп, аха рыцҳарас иҟалаз убри ауп, зны Очамчыратәи аҳақьым дрыма рҿаархан, ашоссе данымҩахырга, дшәарҳа-цәырҳауа далагеит, иахьымҩадараз аҟнытә, абри ҳара ҳамҩахәасҭақәа, ҳуардын мҩа ҭыҿҿақәа рҿы аҽы измырныҟәеит, џьара иҽы жракы ианахыҧа, инықәыҩрын, икаҳаит, иаргьы днахҟьан, аҳәынҵәа агәҭа днылаҳаит. Ихо-игәо мацара, аарлаҳәа дылыргеит. Убри иахҟьаны дычмазаҩхан, даара џьабаа ибеит. Уажәшьҭа сышәшьыргьы, ақыҭарахь сцом амҩақәа ҟалаанӡа, иҳәеит. Ҳара ҳхаан иара иззиҳәо амҩа еиҧш зыҟалом, ус анакәха, ҳхаан ҳақьымк хқыҭақәа рахь даҳзаагом, — иҳәеит Қәаблыхә.

— Уеизгьы-уеизгьы, ҳақьымк даашәымгар шәымуазар, уи дмаауазаргьы, даҽа ҳақьымк даажәгар ҟалоит,— лҳәеит Ҳауида.

— Ааи, Ҳауидахеит, Очамчыра аҳақьымцәа ҩыџьа-хҩы ыҟоу џьыбшьома, аӡәы заҵәык иоуп иҟоу, уигьы ишьапы ҭҳарҧеит, нас иаагода, — иҳәеит Қәаблыхә.

— Нас ҳара ҳзы амҩа ҟамлозар, амҩа ҟалаанӡа аҳақьым даҳмоуазар, нас ҳара ҳзы егьыҟам, уҳәар, смаҳаи, — лҳәеит Ҳауида.

Селма лыхәшәтәра ачымазаҩ акгьы илмыхәеит рҳәо иалагеит. Уажәы иаҳа гәҩарас иҟарҵа, — Есма ӡызлан лтәы хәыҷык лылазар ҟалап ҳәа ауп. Ари зынгьы маӡалашәа аҳәсақәа ражәа иалаҵаны ирҳәахьан.

— Днапҟьа-шьапҟьо, илҿашәалак лҳәо, дҟаҧшьӡа амцеиҧш деицраланы даныҟала нахыс, ииашаны издыруан ӡызлан лтәык шлылаз, аха ахәшә лықәрыҧсааит, уи аӡаҳкәажә лыӡбахә аҳәара сцәымыҕхан, исзымҳәеит,
#p ~ 27 ~
Есма бзиахә уи сызлыдымкылеит акәымзар, — лҳәеит уаҟа итәаз агәылаҧҳәыс, зегьы ашоура ианакуаз аамҭазы зшьал зхы иҭарҧаны акәакь игҿатәаз Хәранӡа, лажәа илҳәоз ачымазаҩ иаалыцәӡашәа.

— Саргьы абри аҳәара сцәымҕын, уажәы Хәранӡа ианылҳәа, шьҭа исҳәоит. Абар мчыбжьык ҵуеит абри Хәранӡа илҳәаз гәҩарас исымазижьҭеи, шәҭахызаргьы, сыҧшәма шәизҵаа, ари мцуп шәгәахәуазар, — лҳәеит ашыӡ иаргәаҟны ицәаршжьыршуа ашә илагылаз Ҟәыбҷа.

Иҳазҳәомызт, Есма бзиахә уи ҳазлыдкыломызт акәымзар, ари гәҩарас иҳамеижьҭеи крааҵуеит, — рҳәеит егьырҭ уа игылаз аҳәсақәагьы, аҭаҳмада Ҳабахәгьы днарылакны.

— Ари еиҧш ажәа ачымазаҩ илмаҳароуп, амарџьа, — ҳәагьы неибырҳәеит.

Убри аамҭазы ачымазаҩ хәыҷык лылацәа ааиқәҧсаны дыцәан.
#h VII
#h ЕСМА ӠЫЗЛАН ДЫЛХЫРЦОИТ

— Ачымазаҩ мзызс илымаз аилыргара акәын сара сзыргәаҟуаз, шәара зегьы шәеицҿакны ас анышәҳәа, уажәшьҭа уи акы аҭахуп, акы аагатәуп, акы ахҭынҵатәуп ҳәа саанҿасуам, еиҳарак сара сгәы иалоу, абраҟа ӡәырҩы ӡызлан дылхоуп ҳәа гәҩарас ирымазаарын, аха игәыҕьны исарҳәомызт. Уажәраанӡа издырыр, шьҭа ҧсыхәак лысҭахьазаарын, уи атәы здыруа аӡәымкәа ҩыџьамкәа амулацәа<11> ҳамоуп, Гыд иакәзар, дҟаза дууп, рџьабаахә нарысҭар далдыргоит, — иҳәеит Алиас.
#n 11 Амула — аҧсылман дин ныҟәгаҩы.


#p ~ 28 ~
Ҳабахә аҧхынгәҭан ишьапы хырҟьаҟьа, иеиқәа ҵыркәакәа, Ҷаҷал аҳәынҵәа даалҵызшәа, илаба ихы иаҵыргәаны, кыр иааҧсахьоу, зымч зшәахьоу иуасцәа хылҧа ихы ҭарҟаца, иҭаҭыныжәга ду иҿыҵакны, ахҵҳәа қьышәварала дынкажьцәо абарҵаҿы дкыдиаалашәа дахьтәаз:

— Гыдгьы Гыд иоуп, аха уажәы ҳара иаадыруа рахь Халыл дреиҕьуп, — иҳәеит.

Ҳабахә ииҳәаз дук згәы иамыхәақәаз ҟалеит. Ҳазараҭ даацәажәеит:

— Абри амула Халыл дыхәшәтәыҩ бзиоуп ҳәа ихьӡ рҳәоит, иалиргаз ҳәа аӡәгьы сара саӡәыкны дсыздыруам. Уи изы сара издыруа, исаҳахьоу: Шьрын иҧҳа убас аӡы иҭоу дылхоуп, рҳәан, иҧхьаны дахьнаргаз, ачымазаҩ гәаҟ акыц ҧырҕы шапшапуа иршны лханы ацәардаҕәы иныҵаргыланы, апырпыл ақәҧсо иҿааихан, ачымазаҩ, апырпыл лыла ихылан, аҧсӡара далагеит, лхы хәыҷык аарлаҳәа данааха, иҟәырҟанажә<12> рыхха дылҿасуа далагеит, ас улҿамсын, дрыцҳауп, анырҳәа, сара сызҿасуа ачымазаҩ лакәӡам, ӡызлан лоуп ҳәа реиҳәеит. Нас Шьрын днеин, амула инапы данкны, дындәылганы ддәықәиҵеит. Ирымпыҵагәыҕьыз ачымазаҩ аӡы лыхәладырхәхәо, аӡыхь лықәырҭәо, аарлаҳәа лыҧсы ааҭалт. Апырпыл лҩа злаирчыз ауаа аҵықь-ҵықьҳәа иеимсо, иеимҳәо акраамҭа амӡырха иқәын. Аҩны иҩназ рыхҭырҧақәа, ркасқәа ҟьо аарла идәылырцеит алҩа иҩнарчыз. Уи хәшәтәҩыс ҳәа дныҟәызго иижьақәаз роуп. Аха уи сҳәеит ҳәа, Алиас диуоуп, хәарҭас ихы ииҭаргьы ҟалап, — иҳәеит даахыччашәа Алхас.

— Еиуарас ирымоузеи урҭ? — рҳәеит уа итәақәаз, аӡәы ажәак ҳаиҳәандаз ҳәа иҧшқәаз.

— Еиуарас ирымоу, шәымбои, даараӡа аиуара ду рымоуп; ҵыҧх апапцәа еизаны амулацәа ианырзашш,
#n 12 Аҟәырҟан — аҧсылманцәа рҿы иҧшьоу ашәҟәы.
#p ~ 29 ~
амулацәа кны ианахыргоз ауриадник<13> дааит Халыл дигаразы, аха Алиаси Уазамаҭи ауриадник аҩы дадыршьын, акы наирҭан, ишьҭахьҟа ддәықәырҵеит, аха имала дзымцошәа анырба, дара дрыманы идәықәлан, хынтә раҟара аҳәынҵәа дырцәылаҳаит. Уахынлан, ихылҧагьы рцәыӡит, аарла иҭыҧ аҿы днаргеит, арахь иаагьежьын, Халыл дыбнарҵеит. Нас дышнеи-шнеиуаз, аусқәа анаахыдаха, дцәырҵын деиҭанахатәеит Ҳаџьмаҭ иӡлагара.

— Ари даара диуа бзиазаап, ҳәараҭахым. Аха уи Халылыжә иқалҧадыжә дашьаҳауа адәахьала иӡиқәа еиқәаҵәа ахарҧаны, уажәи-уажәи дшьацәхнысло, аллаҳ игәахәтәы дахьимыгӡааит, акы дахәшәӡамкәа ауаа шҧеижьоишь, — иҳәеит руаӡәы.

Нас ачымазаҩ дааныжьны, ачымазаҩ, иахьылмаҳауаз индәылҵын, ацәажәара иалагеит.

— Ӡызлан дызхоу ачымазцәа џьабаа дмырбаӡакәа, хәшәыда-быҕьшәыда иалиргоит Гыд, — иҳәан, ҿааиҭит Ҳазараҭ.

— Ҳаи, џьушьҭ, уи иагьҵабыргыми! — иҳәеит Уазамаҭ.

Ари Алиас иидыруаз акы акәын.

— Уажәшьҭа уи еиҭалҳәо егьыҟам, аха, иҵабыргны, саргьы исаҳахьеит убри Гыд иҭыӡшәа. Хәарҭас акы лоуазар, иарбанзаалак азы схы сзеигӡом... Даагап, — иҳәеит Алиас.

Агәылаҷкәын Кадыр дааиҧхьан, иҽы дҩақәыртәаны дишьҭит Гыд иахь, ҳзеиҧшроу, ҳшизгәаҟуа иоуҳәар, аамсҭа дук иоуп, ҭаҳмадак иоуп, аха уеизгьы дуцаауеит, — ҳәагьы наиеиҳәеит.

— Абри Гыд ӡызлан дызхоу изы дыхәшәны дызлаҟалазеи? — иҳәан, Қәаблыхә дразҵааит уаҟа итәақәаз.
#n 13 Ауриадник — араҟа акыҭаҿы аполициатә усқәа мҩаҧызгоз ауаҩы, астражникцәа реиҳабы.


#p ~ 30 ~
— Убри азы иара Гыд иҳәоны исаҳахьоу сара ишәасҳәап, — иҳәан, даацәажәеит Ҳазараҭ. — Зегьы ишыжәдыруа еиҧш, Гыд есқьынгьы иҽи, икәадыри, иабџьари уҳәа, зегь рыла ҽуаҩы еиқәшәаны дыҟан. Дажәит, аха уажәыгь дшыҟоу жәбоит. Зны, ҵхы лашьцак азы, иҽы дасны Ҭоумышь аӡы аҧан данныҽҧынгыла, иҽы шьҭахьла инаҭрыст. Иҟалазеи ҳәа данынаҧш, ӡызлан длаша-лашо, лыхцәы дашьаҳауа, аӡы агәгәаҳәа иааимгәылырҽҽан, ашырҳәа иара иахь лҿаалхеит деихытаруа. Иара дылҽыжәҧан, иҽы аҕәра махәык инахишьын, иҕәакьиа ҟама<14> ааҭҧаа дналҧылт. Ӡызлан аҟама цәгьала дацәшәоит, акырҭа лымам, дыҧнаҟоит. Аҳәазар, аҟәуа лкуеит, шәақьзаргьы иара убас, ашәақь еиҵоу еиҵылхуеит. Аҟама анылба, лышьҭахьҟа днеиҭаҧеит. Днаскьаны днагылан, лыхәмацәак илырбеит. Ари змааназ — хәышықәса хаҵас усымаз ҳәа акәын, аха инапы иҟьеит мап ҳәа. Нас лыҧшьмацәак илырбеит. Убас зегь рышьҭахь мацәак илырбеит, убри азгьы мап, иҳәеит напыла, дцәажәар зыҟаломызт, «уцәажәар, убз уҿылхуеит» — рҳәоит, узымцәажәо уҟалҵоит. Нас иҟама аҭра инҭеиҵан, иааиқәҧеит. Гыд, агызмал, ӡызлан лышьхәа лаҧхьаҟа ишхаз имдыруази, дырхха даамҩаниҵан, лаҧхьаҟа дхыршәҭны дынкаижьт. Нас «уашхәа мақьаҧсыс» ҳәа дирқәит, иара ижәла зыжәлантәу аӡәы диҧырхагамхартә, насгьы лара лыла ичымазаҩны иҟоу рҿы иара дахьнеиуа, лара дылхыҵны дцаларазы ажәа илҭеит. Абри азы аӡы иҭоу лыла ичмазаҩу рҿы Гыд дахьнеилак, абҕьааҳәа, дыҧҳәысзаргьы дхаҵазаргьы, днархыҵны дцоит, — иҳәеит.

Гыд Есма хәшәыда далиргоит ҳәа ишынеицәажәа-ааицәажәоз, дук мырҵыкәа иаргьы дааит.

Гыд алахь ҷашьны ҽеиқәа хьышьаш дук аҕырҿҕырҿҳәа аҕәра иацҳауа дақәтәан; дышжәытәуаҩу мҩашьо, ашоурамшазы иуапа ырқьақьаны иҽхьынҳәалан; имаҳмызқәа
#n 14 Аҕәакьиа ҟама — зыжәла бзиоу аџыр иалху ҟамоуп. Ажәа «аҕәакьиа» иаанаго еилкаам.
#p ~ 31 ~
ишьхарбаҟа ишьан. Ихылҧарч ихаргыланы, ихҭарҧа шкәакәа аҵҕа ихәда иахаршәны, иара ачыхә ыргьало изқәа иқәыршәны, ижакьа шла инароушәа ирҟәыдны, уаҩы еиқәызза дук, иҭаҭыныжәга хәыҵәкьаҿ иҿакны; иҕәакьиа ҟама ҕьазҕьазуа ихьӡыркны иҟәынҳәаланы агәашә дааҭалт. Ҟазшьас ишимаз еиҧш, иҽы имаҳмыз наирбан, акыҧ-кыҧҳәа аҕәра иаҵасуа, исықәтәоу дысхысҳәоит, аҳәошәа, уажәы-уажәы ашыжәҳәа аҕәра иахон, ахы ларҟәуа, аха Гыд уи дауазкажьуаз. Уи аҩны даназааигәаха, аддыҳәа арҧарцәа, ачымазаҩбацәа ҩдәылибаҳәан, инеиҧылт.

— Мшыбзиақәа! — иҳәан, дааҭгылт.

— Бзиала уаабеит! — рҳәан, ишькыл инадибаҳәалт. Дынҽыжәҵт, еизаны изыҟоу изымдырӡошәа;

— Ари аҧшәмаҧҳәыс дзынхьаауазеи? — иҳәан, дынрызҵааит, Кадыр иахьтә ари иаҳахьан аха.

— Абас-абас, ишуаҳаз еиҧш, дычмазаҩгәышьоуп, — иҳәеит Ҭорҟан.

— Уи башоуп, уи ала ичмазаҩу сара санлықәшәа,—иҳәан, — ари еицәоу цәгьара анцәа ҳақәумыршәан! — ҳәагьы нациҵеит.

— Ҳаргьы убас ҳуқәгәыҕуеит, — иҳәан, Ҭорҟан уи иаҧхьа днагылан, диманы аҩны дныҩналт.

— Уаа мшыбзиақәа, изаҳамҳәац! — иҳәан, ачымазаҩ дналхагылт.

— Бзиала уаабеит! — рҳәан, агәырқьҳәа инеихаҵгылт аҩнуҵҟа итәаз, ачымазаҩ лгәаҟра иханагаланы, Гыд иааира уанӡа изызгәамҭақәаз.

— Утәа!—рхәан, десҟәардәк ачымазаҩ лҿаҧхьа инадыргылт. Уаҟа днатәан, ихы ларҟәны ачымазаҩ дналҿаҧшит.

— Бышҧаҟоу, дад, бзынхьаауазеи? — иҳәан, дналазҵааит.


#p ~ 32 ~
— Сыҟагәышьоуп, — лҳәеит аарлаҳәашәа ачымазаҩ. Нас Гыд дааҳәны, иҭаҭын кәалаҧ иџьыба иааҭихын, иҭаҭыныжәга аиҵаҵара дналагеит. Зегь еиқәышьшьы итәоуп, џьоукы гылоуп ҿымҭ-ҧсымшьа.

Абри аамҭазы Ҳазараҭ ачымазаҩ дналхагылан:

— Дад, Есма, дбымбои, абар Гыд дааины дахьтәоу, бхьаа-бчымазара балиргарц дааит, шьҭа бымшәан, ибзиахаз аӡә леиҧш бхы ҧхьаӡа, — ҳәа налеиҳәеит лгәы ирҕәҕәарацы.

— Уи иааҧсара сара саҧсагәышьам, анцәа иҟнытә хәарҭас ихы симҭозар, — лҳәеит Есма, хәыҷык даалшәашәа, лыбжьы ныҵакны, аарлаҳәа.

Ари Гыдгьы, мыцхә аҽхырцәажәаҩ, ачымазаҩ хәыҷӡак дцәажәошәа аниба, агәгәа ихга:

— Шьҭа бымшәан, сара зыҟны снаргахьоу ачымазцәа зегьы бзиахәха иҟалоит, баргьы убас зашәа бызбаша — иҳәан, ачымазаҩ лхаҿы днатәеит, иус далгазшәа, далиргазшәа.

Ари Гыд дызлацәажәоз ачымазара закәыз амалахазгьы ачымазаҩ лыхшыҩ азымцаӡеит.

Нас Ҭорҟан даацәажәан, Гыд дизҵааит — ажәабжьс иҟоузеи ҳәа.

— Ажәабжьс ҳәа акгьы сыздыруам, аха Аӡҩыбжьа иҟалаз уеизгьы ишәаҳарын, — иҳәеит иара аҭакс.

— Закәызеи, иҟалазеи? — рҳәан, изҵааит.

— Закәызеи, шәымбои, Очамчыратә аначальник астражник априказ иҭаны Аӡҩыбжьа асҭаршын иахь ддәықәиҵеит, уаҵәы шьыбжьон ажәлар еизганы исырба ҳәа. Астражник амҩан Тамшь аҧошьҭаҿы дахьааиз, иҩызцәа астражникцәа аҩы дадыршьын, ауха уа дынхеит. Адырҩаҽны ашьыжь Аӡҩыбжьа дааин, асҭаршын дышишьҭаз шьыбжьааит. Асҭаршын шьыбжьон априказ иоуит, аха ажәлар изеизымгеит. Ус дук мырҵыкәа ана-
#p ~ 33 ~
чальникгьы дааит. Ажәлар зеизумгазеи, иҳәан, ацәҳара далагеит.

Сара уажәоуп априказ ансоу, шьыбжьон ажәлар шҧеизызгарыз, — аниҳәа асҭаршын, аначальник иҟамчы рыхха апҟақьҳәа дисит уи.

Дарбан, џьушьҭ, уи асҭаршын? — иҳәан, дҵааит Ҭорҟан.

— Дарбан, умбои, Кәыҵниа Еқәыҧ!

— Ҳаи, џьушьҭ, уи ус ахьҧаихьи! Иҟама, итапанча есқьынгьы иҟәныжьланы ддәықәын, амала дрыҵаҧсуазаап, — иҳәеит Кадыр дахьгылаз.

— Дад, Кадыр, уара иудыруазар уара иҳәа, мап анакәха, сара исараӡа, — иҳәеит Гыд.

Џьым, уара, Кадыр, еиҳаб дук, ҭаҳмадак данцәажәо, иажәа имумҟьан. Уара уӡырҩла, — иҳәеит Ҭорҟан дахьтәаз. Нас, Гыд, иҟалазеи? — иҳәан деиҭаиазҵааит.

— Иҟала убриоуп, асҭаршын Акәыҵниа ишьхәа даақәгьежьын, апҟақь-апҟақьҳәа аначальник ижәҩахыр шыҟаз инкыдиҵеит аҟамчы аҧҵаҵа.

— Ааит, уи инапы аххь згааит! — иҳәеит Кадыр дахьгылаз.

– Нас изырузеи уи азы асҭаршын? — иҳәан, дизҵаахт Горҟан.

— Изырухуазеи, аҟәҟәаҳәа астражникцәа шиеихсуаз, дыҩны дрыцәцеит. Устәи Аҟәа дцеит. Ихала аокруг аначальник<15> иҿы дкылсразы. Нас иҟала сыздыруам, — иҳәан, иажәагьы даалган, — Сыццакуеит, аҩныҟа сцароуп, — иҳәан, дҩагылт. Ачымазаҩ дналхагылан, — анцәа агәабзиара биҭааит, шьҭа быбзиахоит, бымшәан! — иҳәан, дындәылҵит.

Алиас днаидгылеит уи.
#n 15 Аокруг аначальник — усҟан Аҧсны Аҟәатәи аокруг ҳәа иашьҭан. Убри аҟнытә аокруг аначальник Аҧсны зегьы знапаҿы иҟаз уаҩын.


#p ~ 34 ~
— Иҭабуп, уахьысзааҧсаз. Сара уи саҧсам, аха умаҵура сылшоит, — иҳәеит.

— Закәызеи иуҳәо? Ҳара ҳаицхыраароуп ус, ари џьашьатәым, — иҳәан, изааргаз иҽы дҽыжәларц днадгылт. — Шәымш аабзиахеит! — иҳәан, аҽыжәлара иҽыназикит. Игылаз абзиаӡа уақәшәааит ҳәа аҭакс инаиарҳәан, адруҳәа ишькыл ркит, џьоукы иаҕәра уҳәа, инидибаҳәаланы дынҽыжәырҵеит. Иҽы нықәырҧал-аақәырҧала агәашә дынҭҟьан, дцеит, арҧыс еибагак иеиҧш.

— Уажәшьҭа ма дышҧабзиамхари, — рҳәан, уаҟа итәақәаз Ҳабахә, Қәаблыхә уҳәа иҩагылақәан, рыҩнқәа рахь ицақәеит.

Илҧеиҧшит хымш, хәымш, мчыбжьык, аха Есма еиҕьхарак лмоуӡеит, дшыҟац дыҟан. Зегьы ргәы каҳаит хәарҭарак лмоуит ҳәа.

Агәылаҧҳәызба Хьықа нап алыркит Есма лыхәшәтәра. Очамчыра дцан, аҳақьым иҟынтә хәшәқәак аалгеит. Насгьы, аҳақьым ишлеиҳәаз еиҧш, ачымазаҩ лыфатә-лыжәтә еилыхны длырчо, уажәраанӡа дук илыдрымгалоз лхьаа ианаалоз афатәқәа лыдыргало, убас аҳақьым ишлеиҳәаз еиҧш, лхы лассы-лассы атила ӡыхьла ирбааӡаны иақәылҵо, напы аалыдыркылан, ҧшьымш, хәымш рыла ачымазаҩ лшоура тәо, иаҳа деиҕьхо далагеит.

Даҽа мчыбжьык аҟара анааҵ, Есма лхала даақәтәо, лхәыҷгьы даалгәыдылкыло дҟалеит. Даҽа жәабаҟа мшы аниас, Есма лшьапы даақәгылт, Шьарифа, Ҳауида, Рафида уҳәа аҳәсақәа еибархәыҭхәыҭуа, Очамчыра ҧыҭрак дахьыҟаз мыцхәык ҳара ҳаиҳа лдыруашәа, илҳәозеи шаҳҳәоз, аллаҳ илҧха лоуааит уи Хьықа, ҳчымазаҩ даҳзалылмыргеи, рҳәо иалагеит.

— Хәшәыс иҟоу ачымазаҩ изы напуп, ачымазаҩ анапы анлыгымха, дыбзиамхар дабацоз! — лҳәеит Ҭакәына..

— Уажәоуп абас аныбҳәо, уажәраанӡа бабаҟаз? — рҳәан, иааибарччеит уаҟа итәаз аҳәсақәагьы.


#p ~ 35 ~
Убас ҩымз рнаҩс амаҵурҭа аҩнҧацхаҿы, алҩақ иагахьаз ахәблы аҵаҟа иины, адунеи алашара раҧхьаӡа акылҳарахьала избаз Камаҷыҷ хәыҷы абри аамҭа кьаҿала абри еиҧш ахҭыс лзыҟалеит.
#h VIII
#h «МЫШКЫ ИАХЫҦО ШӘЫ-МШЫ ИАХЫҦОИТ»

Есма дгылт, дыҕәҕәаны лшьапы дықәгылт ҩба-хҧа мзы рышьҭахь, данычмазаҩха инаркны. Камаҷыҷ хәыҷы лан лчымазара лынмырҧшӡакәа Рафида дныҟәылгеит.

Ахәыҷы илызҳа-лзыҕьа дыҟан, уахьынлыхәаҧшуа, днасыртәаргьы, дышҧазымтәари уҳәаратәы. Зегь лара ддырхәмаруан, деимдо дыркын. Аҳәсақәа џьоукы, «ахәыҷы инамӡаша агара дакуам» — рҳәоит еиҧш, абри ахәыҷы бааҧсык лҧеиҧшымзааит, мыцхәы дыбзиацәахеит ҳәа, маӡала, хәыҭхәыҭла еибырҳәон, ахәыҷы днеибарбо.

Ҧыҭк аабжьысхьаны, уи ақыҭантә лафҳәацәақәак Алиас игәылара ҩнык аҿы иахьааиқәшәаз, иргәалашәеит, Алиас ихәыҷы лиразы ачара ду иҳаруеит зҳәоз иреиуақәаз, ачара шырзимуцыз. Инеицәажәа-ааицәажәан, Алиас иарҳәарц иақәыркит. Џьоукы — «Шәиҟәаҵ, иҧҳәыс лчымазара иахҟьаны, даара ааҧсара имоуп, ахарџь ду ҟаиҵеит», — рҳәеит, аха ирзеибамуит, уеизгьы-уеизгьы иарҳәарц иақәыркит. Иазҳәарыда ҳәа ирӡбын, Қәаблыхә идырҵеит аҳәара. Қәаблыхә дук дазыразымхеит ари идырҵаз. — «Сара сыҵкыс еиҳабу аӡәы ачара ҳазу ҳәа сызиаҳәом», — иҳәеит.

— Ааи, уи иоуҵабыргыхым, аха уи анаҩсгьы, уи ешьарала иаҳа дизааигәами, ахарџь иоур ҳәа дшәоит, — рҳәан, иааибарччеит.


#p ~ 36 ~
— Уи ахарџь даламландаз ҳәа акәым изысҳәо, уи кыр зку уаҩуп, акы даазгәаҟыргьы, ҳаргьы ҳицхраар ҟалап, аха еиҳабык ас сызиаҳәом, — иҳәахт Қәаблыхә.

— Нас арҭ рахьтә аӡәы дҩагылан, — Қәаблыхә ҷкәынак иоуп, Алиас ачара ҳазу ҳәа шҧаиеиҳәо, ҳара ҳахәмаруа иаҳҳәеит акәымзар, насгьы Қәаблыхә, Ҭорҟан уҳәа роуп иаҳа иашьарала дыззааигәоу, аха ҳаргьы даҳцәтәымуаҩӡам. Сара схаҭалаҵәҟьа иасҳәоит иҟалалакгьы ҟалааит, избан акәзар, абар сара схыздыруа сааҟалеижьҭеи Алиас ма ҧсхәык имуцт, ма чарак. Иаҳзиуааит ачара, иҳамбари ачара шиуа, ма уи анакәымха...

Итәаз зегьы иааиқәыҕзит.

— Иакәым акы идумкылан, закәызеи «ма» ҳәа уажәа иалоуҵаз, абааҧсы идукылома, иара уажәоуп ахшара даниоу, уажәоуп анхара игәы азыҳәо даныҟоу, — рҳәеит еиҳарак уа итәаз аҳәсақәа.

— Уара уи сыхәмаруа исҳәеит, акәымзар уи изы исҭаху схы акәхааит! «Ма» ҳәа сажәа иаласҵазар, уи цәгьа аҵанакуеит ҳәа са сыҟаӡам, сара сгәаныла иаб Сагьаса иҧсхәы иуааит ҳәоуп исҳәарц сгәы иаанагаз, — иҳәеит даахыччашәа.

— Ааит, уара усамырҟәыл узаҟәымҵит ианакәызаалакгьы. Алиас иаб ҩынҩажәа шықәса уажәаҧхьа иҧсыз иоума зыҧсхәы иуруа, уи иҧсхәы рухьеит, уара уаб дыҧсижьҭеи егьҵуам, иҧсхәы ҳәа маҷк, акы уушәа уун, нас уа уааиҟәаҵит, уажәы дахьжугьы уздыруам. Абыр-уажәы ҧсхәык иаарҿыцны изуур, иуџьимшьари, — рҳәан иааибарччеит.

— Ижәуазеи, уара! Шәара акәацфара шәҭаххацыҧхьаӡа саб иҧсхәы сшәырулар, саб акәац игәахшәар ҟалап, — иҳәан, зегьы ааибарччеит. — Саб данҧсы, ҧсхәык уны шәааиласырҧшит. Ҧҳәыс данаазга, чарашәагьы акы шәзызуит. Абри ахышықәса рыҩнуҵҟа сара абри сыл-
#p ~ 37 ~
шеит, уажәшьҭа шәара аӡәы ма ачара жәу, ма аҧсхәра, мап анакәха, Алиас ачара ишәыру, — иҳәан, даахысамырҟәылт.

Абраҟа итәаз аҳәсақәа рахьтә Шькәакәа даацәажәеит:

— Нан, Луман, ушыхәмархәмаруаз, уеиҳабацәа рҿы уҧхамшьаӡакәа ҧҳәыс даазган, чара шәзызуит ҳәа роуҳәеит уара, ҷкәынак ас излоугәаҕьызеи?

— Уи шьҭа егьоурым, исамырҟәыл иалаҵашәа, инхҩашәа иҳәеит, ҳҳәарын, аха убри иаб изы ииҳәаз иакәымкәа иҳәеит, — лҳәеит Ҭакәына. — Ишҧыкәу саб акәац игәахшәар ҟалап ҳәа шиҳәо?

— Ааи, Ҭакәынахеит, Луман иахьа дыббама, исамырҟәыл даасуа иҿашәалак шиҳәо! Аха уи, убас иҟоу уаҩӡам иаб ҳаҭыр иқәимҵо, иан ҳаҭыр лықәимҵо, еиҳабы дизымдыруа, еиҵбы зҳәаз иеиҧш, аха абри асамырҟәыл даналанагалалак, иҿашәалак иҳәоит акәымзар, — лҳәеит Шькәакәа.

Арҭ ирҳәаз Луман илымҳа инҭасын, даахьаҧшит.

— Ижәуазеи, бара, ҳқыҭан зегьы уаа ҟәышқәан иҟазар аума ишәҭаху? Усҟан шәара зегьы агәҿыҕь шәагарын, — иҳәеит Луман, егьырҭ иҩызцәагьы абри иаақәшаҳаҭхеит.

Абраҟа итәаз Мшәагә дҩаҵҟьан: — Аҳәсақәа ргәы иахәо анцәагьы изыҟаҵом ҳәа ирҳәо ҵабыргуп, уҽырҟәышны, уҭынчны, ухәыцуа утәар — ҟыт-ҧсытк иҿшәом, деихаткачны дтәоуп, угәы ирҿыҕьуеит, рҳәоит, асамырҟәыл раҳәо, иурччо уалагар иҿашәалак иҳәоит ҳәа, ушьҭахь игыланы уцәгьа рҳәоит... — иҳәеит.

Убри аамҭазы Луман данынаҧш, Алиас агәашә нҭыҵ амҩа ииагоу даныланы дышнеиуаз дибан, ибжьы наиқәиргеит зынзаҵәык абраанӡа уааи, џьоукы урҭахуп ҳәа. Алиас агәашә ааиртын, амӡырха даақәлеит.


#p ~ 38 ~
— Асамырҟәылҳәара анакәха, Алиасгьы шәара ишәыҵахо иакәӡам, знык уахь диасыр, — лҳәеит Ҭакәына, лкасы аарҽеиуа дҩагылан.

— Зыцәгьа уҳәо ушә дылагылоуп ҳәа, ирҳәо мыцӡам. Уажәраанӡа уара уҭыӡшәа ҳҳәон, — иҳәеит Луман.

— Дызусҭа араҟа сҭыӡшәа зҳәо, Луман уда иҟақәоу? — убри аамҭазы аҩнуҵҟа итәақәаз зегьы ҩеибаргылан, абарҵан Алиас инеиҧылт, асалам неимырдеит.

— Ыыҳ, Мшәагәгьы ара дыҟоума, Камшьышьгьу? Шәаазгазеи шәара аҧсхәрауаа, аҟәараанқәа, акәац азҟырлышқәа? Абри ҳҳабла цәгьарак адыжәбалозар, шәхы акәхааит!

— Иууазеи, Алиас! Уара уааиаанӡагьы абраҟа аҳәсақәа рызхара иҳацәҳахьан, уаргьы уцәҳауа уаҳзааит, уи аҵкыс еиҕьымзи чарак ҳзуур, ма...

— «Ма» ззуҳәо закәызеи?

— Уи башоуп, ус ажәа иалоуп, — иҳәеит Луман. Зегьы ааибарччеит.

— Ибзиоуп, уи ус ажәа иалоуп, аха шәарҭ ахҩыкгьы шәеинырианы, аҟәараанқәа реиҧш абраҟа шәаазгазеи? Шәарҭ ахҩыкгьы шәеишьҭагыла, Жәгараа реиҧш<16>, ас шәеизаны ҳаҕоу иҩны шәнеиааит, шәара ашьапызаҵәқәа<17> шәахьнеиуа, уи аҩнаҭаҿы бзиарак зыҟалом. Ари Шькәакәа лыҩны абзиара адкылоуп.

— Уара уиаҟара умҳәаргьы, Шькәакәа кыр дҳацәҳахьеит, иахьала уи ҳазхоуп!

— Шькәакәа дшәацәҳамоу, аҩмсаг шәыхҟьаны, шәара аҟырлышқәа шәахькалымцаз уамашәа избоит! — иҳәеит Алиас, зегьы ааибарччаны, утәа-стәа ҳәа инеибартәақәеит.
#n 16 Жәгараа — бжь-еиҵәакны еилоуп. Ажәлар рҿы изларҳәо ала, урт аеҵәақәа ажә зҕьычыз ҩыџьеи ажәи, изцәырҕьычыз, ирышьҭоу хҩыки, рлеи дареи роуп. Урҭ иахьа уажәраанӡагьы еихьымӡо-еиҧымӡо, еицырхәхәа еишьҭоуп.
#n 17 Ашьапызаҵә — ҧсаатәуп, аӡыцәа еиҧшуп.


#p ~ 39 ~
— Ашоураха, аҧхын аҩны аҩнуҵҟа шәзыртәазеи? Уи сҳәеит ҳәа, атгьы усами ишауа, аҵарақәа ирбар ҳәа ишәаны, есқьынгьы ҽынла аҵла агәаҩара иҭагәыгәуп, шәаргьы аӡәы ҳимбандаз ҳәа акәхап аҩны шәзыҩнагәыгәыз. Шәаргьы ауаа рзы аты шәаҩызами! — нациҵеит Алиас.

— Уара шьҭа улаф уаҟәыҵны, уаҩҵас уаацәажәа. Ианбыкәу уара ачара анаҳзууа? — иҳәеит Луман. — Ахәмарра анцәа иҳагумырхан, аха ачара шәзызуеит ииашаны.

— Иууеит ачара, аха ианба? «Мыцҳәаҩ иҧа гәырҕьа дагеит» — ҳәа, уара уи уҳәалар, ҳара уи ҳазыҧшызар...

— Мамоу, сыхәмарӡом, ахәыҷы лышықәс аҽны ачара лзызурц сгәы иҭоуп,—иҳәеит Алиас. — Уаанӡа ҳәа инақәскын, аха знык ианаамҭаз ианахыҧа, ахәыҷы лан лчымазара, ишәымдыруеи, «мышкы иахыҧо шәымшы иахыҧоит» — ҳәа ирҳәо ажәаҧҟа, убас уажәраанӡа иааит, уажәы иагьаныхәлам, иагьаншам рҳәоит еиҧш, абжьара иаабжьырҟьаны ҟаҵашьа сзамҭеит, — ҳәагьы нациҵеит.

— Убригь еилырганы иаадыруазааит, — иҳәеит Камшьышь.

— Иухамышҭааит убри аҿҳәара, Камшьышь, убра удефҭар<18> инанҵа! — иҳәан, ибжьы наиргеит Луман.

— Уи ихашҭыргьы, сара исхашҭуам, — иҳәеит Мшәагә.

— Ааи, амарџьа, ишәхамшҭааит! — иҳәеит Алиас, зегьы неибарччеит.

— «Аҳ узқәиргәыҕуа хышықәса уазҧшыз» рҳәоит, уи еиҧш, ҳаргьы уи ҳазыҧшызаап, — рҳәеит ихәмаруа иааицҿакны.

— Шәара аха змоу шьоук шәоуп, излазбо ала, сара сеилахоуп, — иҳәан, Алиас дҩагылт аҩныҟа дцарц.
#n 18 Адефҭар — ашәҟәы.


#p ~ 40 ~
— Уҟаз ҧыҭрак, — рҳәан, рҽынаидырцалт Лумани иҩызцәеи, аха дмаанҿаскәа, «Шәымш аабзиахеит!» иҳәан, иҿынеихеит.

— Дад, шәара аӡәы иҩны шәаҧшәыма бзиоуп, шәара шәыҩны саннеилак, убасҟан абас сашәҳәар иҭабуп ҳәа шәасҳәап, — иҳәан, Алиас днықәланы дцеит иҩныҟа.

— Абригь ҳахәмаруашәа ҳааикәшан, ачара аҿҳәара иҧҳарҵәеит, — рҳәан, иааибарччеит. Убас иччан-ихәмарын, инеимпит рыҩныҟақәа рахь.
#h IX
#h АУСҚӘА ЗЕГЬЫ ҾҲӘАРАК-ҾҲӘАРАК РЫМОУП

Ааҧнуп. Шьыжьуп. Ашәаҧыџьаҧ зегьы ишәҭыкакаҷха игылоуп, ҵыҧх иахьаҽны еиҧш, иара убасҵәҟьа амра икәалкәаџьо икаҧхоит. Аҵарақәа ракәзар, иара убасҟан ашәа шырҳәоз еиҧш, иахьагьы убасҵәҟьа еигәырҕьаӡаны ашәа рҳәоит.

Ҭорҟан ибаҳчаҿы ҵыҧх ардәына ашәа шаҳәоз еиҧш, иахьагьы иаҳәоит ардәынак ашәа...

Уажәы излеиҧшым атәы: ҵыҧх иахьаҽны, ашьжьымҭан, Есма ҧа длоут ҳәа Ҭорҟанраа рҿы уҳәа, аигәылараҿы зегьынџьара ахысра иаҿын, алақәа еибаршуа агәгәаҳәа рыбжьы гон. Иахьа уиеиҧш ыҟам: Ҭорҟан Алиас иҩнахьы ихы рханы Есма илоуз ҧоу, ҧҳау ҳәа ҿиҭуам.

Ус иҟаӡам.

Алиас иҩны иахьа чароуп, ацәқәа, ашьтәақәа ршьуеит. Ҵыҧх иахьаҽны ииз, амышәкәан илаз Камаҷыҷ иахьа дыҩуа амӡырха дықәуп, дышәҭыкакаҷха.

Иахьа Камаҷыҷ хәыҷы лышықәс ҵит. Лиразы ачара инахыҧа-аахыҧо ирзымуз, уи ҿҳәарас иамаз иахьа
#p ~ 41 ~
акәзаарын, иахьа Камаҷыҷ лара лира амш ачара лара дахагылоуп, ачара зуа лара лоуп уҳәартә, избан акәзар акы ахьыршьуа, акы ахьыҟарҵо зегьынџьара лара дыҩуа днеины дрыхәаҧшуеит...

Иахьа гәырҕьароуп Алиас иҩны.

Шьыжьнаҵы ауаа, ахацәа, аҳәса уҳәа рхыҧхьаӡара азҳара иаҿуп. Шамаха акәымзар, ҧҳәыск напымацара дааиӡом, аӡәы акәытқәа ӡны, ачашә рықәҵаны иаалгоит, даҽаӡәых — акәытқәа жәны, ачашә ҟаҵаны илыманы дааиуеит, убас зегьы акака ааргоит.

Ахәылҧазы ауаа дыртәеит ашьаҧаҿы. Уи ақыҭан аӡә дагуп, уҳәартә иҟамызт, убриаҟара ауаа рацәан.

Абраҟа иҟан иагымкәа Лумани Камшьышьи. Мшәагә дычмазаҩызаап, иахьа ари ачара дзақәымшәеит.

Абраҟа ачараҿы ауаа зегьы андыртәа, рхәы анрымҵарҵа, аҧшәма Алиас ашьаҧа агәҭаны днагыланы абри еиҧш ажәа реиҳәеит ачараҿы иааиз:

— Дадраа, иахьа зхы саҭәашьаны счараҿы иааиз, акы еиҧшымкәа сшәыҳәоит, шәымццакыкәа счеиџьыка хәыҷы, иахьа сара исылшаны ишәымҵасҵаз шәфаразы, шәыхәмарразы, шәыччаразы, шәкәашаразы, — днаҧшы-ааҧшны днарылаҧшын: — Иахьа абраҟа ачара ззызуа ахәыҷы, макьана уи ҳаҕоу лыхьӡ иҳәааит, аха лыда хьӡырҳәага дсымаӡам. Абраҟа ишшәаҳауа еиҧш, уеизгьы-уеизгьы бзиак злыҵуа аӡәы лакәхоит ҳәа, дызбалак дсыдырныҳәалоит. Издыруада иҵабыргыҵәҟьаны ахаҵамҧҳәыс ззырҳәо лакәзар. Шәара суацәа, сықәлацәа иахьа абраҟа зхы саҭәашьаны счара иахатәаз шәымаҵ луп, абзиаразы дышәзааҧсап. Сызцәымҕу, сыцәгьа зҭаху аӡәы дыҟазаргьы (ус аӡәы дсымоуп ҳәа сыҟаӡам аха), уигьы иқәнагоу аҭак иалҳәап. Имгәыҕкәа иҧсхьада, рҳәоит еиҧш, саргьы абри сеигәыҕуеит, убри аҟнытә абар сара ҭаҳмадак соуп, убри лыбзиара, лыцәгьара зҳәаз еиҧш сара сахьымӡар ҳәа сшәаны ауп сыҧсы шҭоу чарак лзызуп,
#p ~ 42 ~
сҳәан, чарашәа акы зуит исылшоз ала, суеи сықәлеи абра схылҵ хәыҷы дышәсырбарц. Шьҭа сшәыҳәоит, шәнапы ашәыркразы, шәара излашәынамысуи излашәыпатуи рыла счара хәыҷы шәырҧшӡаразы, — иҳәан, иажәа даалгеит.

Зегьы «ура» рҳәан, рнапқәа еинырҟьеит, нас инатәеит.

Толбашьс ҳәа Ҭорҟан дҟарҵеит, ишимуаз, мчыла.

— Сара саҧшәымоуп, схаҵгылазароуп, — иҳәеит иара.

— Уашьеиҵбы дхаҵгылазааит, уара утәароуп, — рҳәан, насгьы Алиас утәа ҳәа ианидицала, днатәеит.

— Иахьа изымшныҳәоу, ачара ззыжәуз Камаҷыҷ хәыҷы арахь даажәг! — рҳәан, днаргеит.

Камаҷыҷ деилаҳәан ҷкәын маҭәала, лымаҭәақәа дыргәылҷҷон. Дгәазырҳагаха дыркын.

Атолбашь, Ҭорҟан абри ахәыҷы ахьӡ лзызҧшааз, аҧааимбар ажәақәа лзызҳәаз ахәыҷы даниуаз иҟақәаз аҳәсақәа уҳәа, зегьы абрахь шәаарыҧхьа, аниҳәа, иааин, уа инагылт.

Абраҟа иҟан Шьарифа, Селма, Уазамаҭ, Ҳазараҭ, Ҭакәына, Ҳауида, Мкыд, Рафида уҳәа егьырҭгьы, нас Ҭорҟан дҩагылан, аҵәца аашьҭихит. Зегьы ааирӡырҩит.

— Иахьа ҷкәынҵас еилаҳәаны аӡҕаб абраҟа ирку ҵыҧх иахьаҽны диит. Аха араҟа аус зланы иҟоу дахьиз акәым, ахьӡ илху Камаҷыҷ хьӡыс излалоуз ауп. Зназы дҧазу, дыҧҳазу ҳзымдрызт, еимактәыс, гәҩарас ианҳау иагьхаҵахьӡыз, иагьҧҳәысхьӡыз Камаҷыҷ лыхьӡаҳтәып, ҳҳәеит. Еиҳарак ахаҵара дазаҳкуан, Алиас ҧа дахьимамыз аҟынтә, насгьы кыр ажәа ҧшӡақәа абри ахәыҷы лзы иаҳҳәеит, ахаҵа-ихаҵа ҳәа хьӡыс илаҳҭеит, ҷкәынс дыҧхьаӡаны. Даныӡҕабхагьы, ахаҵарҧыс бзиа иҵкыс деиҕьхоит ҳәа абри ижәбо ахацәеи аҳәсеи еицҿакны,
#p ~ 43 ~
доуҳак<19> зауз аӡәы иеиҧш, абас лзырҳәеит, иахьагьы убасҵәҟьа дҟалоит ҳәа агәра ганы иҟоуп, — даҿын иажәа анагӡара иара. — Урҭ рҧааимбар ажәақәа зегьы абраҟа исызҳәом, убас даараӡа абзиара дуқәа лыдыркылт.

— Ааи, усоуп, — рҳәеит уа игылақәаз.

— Убас, абри ахәыҷы даниз илыдыркылаз ахьӡи аҧшеи лыгымхаразы, лаби лани нагӡара рыманы еибааӡаразы иныҳәаны абри аҵәца зжәуеит, — иҳәан, днаханы ижәит.

Зегьы «ура» рҳәан, инагылан, аҵәцақәа аақәхны иржәит Камаҷыҷ хәыҷы лыҩхәы.

Ахәыҷы, абна дахьырку, аҩы зжәуа аҵәцақәа иқәырхуа, ишьҭырхуа зегьы лыла ҭраа дрыхәаҧшуан, рыжәшьа, рҩынаҳашьа еиллыргарц лҭахызшәа.

Зегьы дџьаршьон лыҧшӡареи лыхьӡ аҭашьеи зегьы еидкыланы ианрыхәаҧшлак.

Даниз аҽны зегьы еицҿакны абри уаҩы иимбац акы лылҵуеит, аҳәса моу, ахацәа иреиҕьугьы дреиҕьхар ҟалап ҳәа ргәы иаанагаз инацҵа-нацҵо дцоит. Иахьа абри ачараҿы итәақәоу урзыӡырҩыр, гәыҧ-гәыҧ абна-абра убри ахәыҷы лҭыӡшәа акәымзар, даҽакы рҳәаӡом.

Ирҳәо закәызеи?

— Абри нагӡара лоур, уаҩ иимбац, имаҳац акы лылҵыр ҟалап, — лыҧшреи, лсахьеи, лылахҿыхреи раҳасабала, зегьы абри агәра ганы иҟоуп. Ахәыҷы лира амш аҽны иҟаз, ҳәара аҭахума, урҭ зынӡак агәра ганы иҟоуп мшаҽны ргәы иаанагаз: аҳәсақәа рахь лыҵкыс еиҕьу дзыҟалом ҳәа ирҳәоз. — Уажәы ҳара, усҟан ахьӡ анлырҭоз, иақәымшәаз, арҭ зегьы еицҿакны ирҳәаз иамаҳкрым. Ҳаҧшлап, наҟ-наҟ иҟало аабап...

Ачара ишахатәаз, аҵых акыр иргеит. Ашьҭахь ҳәсақәаки изаҵәыз, зыҩны уаҩ дыҟамыз џьоуки
#n 19 Адоуҳа зауз — зҿаҳәатәы ҟало ауаҩы.
#p ~ 44 ~
ракәымзар, ауха шаанӡа ачара иахатәан. Аҧшәмацәа, урҭ рҭахцәа уҳәа рыҩхәы ымжәкәа аӡәы даунрыжьхуаз.

Зегьы рызхара иччеит, ихәмарт, икәашеит, ашәа рҳәеит, нас шьыжьы рыҩнқәа рахь ицеит, аха аҽцәа ашьыжь ианықәҵуаз, даара ирцәаҕәеит аҧшәма имӡырха. Рыҽқәа даара идырхәмарт, нас аҧшәма дныҳәаныҧхьаны инықәҵны ицеит.
#h X
#H АЛИАС ДҬАРКИТ

Алиас есқьынгьы қыҭа нхарак аҳасабала бзианхара змоу аӡә иакәын. Аха уажәы, ахшара даниоу нахыс, иаҳа анхара-нҵыра игәы акуа дҟалан, иашҭа аҳҭынрак еиҧш иҟаиҵеит. «Аҵеи бзиа иаб дҿахоит» — ҳәа ирҳәо мыцӡам, аҵеи бзиа даауҵагылеижьҭеи иаҳа уҿахазшәа аабоит ҳәа иарҳәон ихәмаруа агәылацәа.

Иҵабыргыҵәҟьаны, иара убас иагьыҟан, напы злеиклак зегьы ҧхьаҟа ицон, имарымажахон, аха ауаҩытәыҩса дыҧсаанӡа зегьы дреигәыҕлароуп. Зны хәылҧазык, игәиҽанӡамкәа, аҭауад ду Салыбеи, уажәы аакьыскьашәа уск аҵыхәала иабрагьын абна илалаз, иара иҩызцәа ҩыџьа абрагьцәа ицны, дааҽыжәҵит Алиас иҩны.

Абарҭ абрагьцәа цқьа иеилашәшәаанӡа, ауаа ишырбоз иҩны иахьҽыжәҵыз, даара даршәеит, дарӡыӡеит. Ари иаарласны ахылаҧшҩы ишиаҳауаз идырт, аха иикызи, уажәшьҭа акгьы изҳәом. Даараӡа даареигәырҕьазшәа иун, шьтәакгьы маӡала инарзишьит, афатә бзиа рызирхиеит, аишәа иахатәан ҵхыбжьонынӡа.

Рқьаф аныҟарҵа, Салыбеи иҩызцәа-абрагьцәа руаӡәы Алиас днаскьеиҧхьан, ҭауади-аамсҭеи ҟазшьас ишрымоу еиҧш:


#p ~ 45 ~
— Салыбеи уаха уара дзуҭаа ҽы бзиак умоуп ҳәа иаҳан азоуп, иара дзықәтәоу аҽы даара ҽы бзиак ауп, иааҧсаны иҟоуп, акәымзар убри уара иудкыланы уҽы иуҭаразы дуҳәоит, ҳара убри иҩызцәагьы даара џьшьара узаауеит, — иҳәеит.

Алиас даахәыцхәыцны, абри шыбзиарамыз идырт, аха иикыз. Иҽы сзынижьыргьы, уи амала иҳәоит, ҽыс исзынижьуа егьыҟам, аха уи маӡарахзар акәхап, снақәӡы сцоит, убри аҵкыс ус исҭап, игааит, исымҭаргьы, цәгьас салаҟаиҵоит, хырҳагас исиҭом, мчыла исцәигаргьы ҟалап, иҳәеит игәаныла. — Иҽы шҧаицәызгои, анцәа хырҳагас ииҭааит, ҭауад дук сҽы данеилаҳа, ада дхәарҭамкәа даныҟала, ихаҵкы ицааит, иара имазааит, — иҳәеит Алиас.

Уи абрагь днеин, Салыбеи иеиҳәеит. — Иҭабуп! — иҳәан, Салыбеи иаарласны икәадыр Алиас иҽы инақәҵаны, — Уҵх аабзиахааит! — рҳәан, Салыбеи иҽы нарывакны ицеит.

Сҽы ргеит урҭ абрагьцәа, аха абра сара сҿы ишыҟаз аӡә днеины ахылаҧшҩ иеиҳәар, снарықәыӡ сцоит ҳәа дшәо-дӡыӡо дыҟан Алиас.

Иҵабыргыҵәҟьаны, ахымш раан, хәылҧазык аначальник иҟнытә ауриадник ҩыџьа астражқәа ицны даакылст Алиас иҿы. Алиас абҕьааҳәа идырт арҭ ззааз, даарагьы иааицәымыҕхеит, аха иикызыз... Иг-иҿы амырҳәаӡакәа дҩадәылырган, ишьҭахь инапқәа ааҿаҳәаны, амӡырха днықәдыргылеит. Алиас аурыс бызшәа ҟыжә-быжәк иидыруаз ала еиликааит аначальник дуҧхьеит уаалароуп ҳәа шырҳәаз. Руаӡәгьы — Уабрагьцәа абаҟоу? — ҳәа иажәа иналаиҵеит.

— Уара ашаха снапы иалапаӡеит, хәыҷык иаашәыркәада. Шәуаами! Сара џьаракыр сцап ҳәа шәшәома? — иҳәеит Алиас, аха игәхьаа мкыкәа рыҽқәа иаарыхеит!


#p ~ 46 ~
— Иҟалазеи, мшәан, ҳзықәшәазеи, арахь абрагьцәа ҳхы аҵкыс еиҕьаҳшьоз ҳҽы бзиахә инҳахҧаа иргеит ҳамч мырхакәа, арахь ҳаҩны зхагылаз ҳаҧшәма дыкны, деиқәҿаҳәа дыргоит, — лҳәан, Есма аҵәыуара далагеит.

— Ма инапы хәыҷык иаашәыркәада! — ҳәа дрыҳәон дҵәыуо.

Уи илҳәоз абызшәа рыздыруамызт, аха уеизгьы ргәы азцеит, аха лыгәхьаагьы рымкит.

Абраҟа иҟалаз цқьа илзеилымкаакәа ишанханы, зыҧсы зыхҟьа игылаз Камаҷыҷ хәыҷы арҵәааҳәа дыҳәҳәо лаб днеихьынҳалт:

— Уабацои, баба, џьаргьы усышьҭуам! — ҳәа. Инапы ҧсыртлоит ҳәагьы лҽыназылкит, аха ашаха аҵыхәа зкыз астражник быжь гәашала ахәыҷы дынлыҵаҟьан, ҧыҭкгьы дналыгәҭаст. Акәыкәыҳәа дыҳәҳәан, ҭәыц хәыҷык уаҟа илбаз аашьҭҧааны илыгәҭасыз астражник инеигәыдылҵеит. Убри ала ижьилырца џьылшьеит лхәыҷы ҳасабала.

Астражник ҧаса еиҳа ибжьы нарыцәгьаны, ибызшәала ажәақәак иҳәан, ҕәҕәала (дыцәҳазар акәхап) наҟ дналыгәҭасын, ахәыҷы дбырбыруа хараӡа дцеит, аха дкамҳакәа лҽаанылкылт. Лҽааибыҭан, дырҩегь деиҭанаҵҟьеит, баба дыжәгар зуам ҳәа.

Убри аамҭазы астражник дынҽыжәлеит, егьырҭгьы нҽыжәлақәеит. Алиас днараҧырцеит.

Камаҷыҷ хәыҷы дыҳәҳәо дыҩны днеихьӡан, дихьынҳалт. Есма дҵәыуо уи дыҩуа длышьҭан, аҽқәа быршьуеит арахь бхынҳәы, бара хаас, арҭ уаатәыҩсоу џьыбшьома, уаҩ жьыфацәоуп ҳәа лыбжьы налықәырго. Алиасгьы абри аамҭазы, егьа игәы ирыҕәҕәазаргьы, иамукәа илаҕырӡ ибла иаахаҟәҟәалт.

Астражникцәа уца ҳәа ҽыҳәҵәыла ишигәҭасуаз, длаҟәын ахәыҷы лыла-лҿы днагәӡын, — Аҩныҟа бца! — иҳәан, Есма лахь дынхьеирҧшит. Нас дырхысхысуа,
#p ~ 47 ~
агәашә шыҟаз днарцон еиҧш, ибжьы ааиргеит Есма лахь:

— Бара, сара сыхынҳәра аллаҳ дақәиҭуп, ишәымоу шәхы иашәырхәа, амла шәҽашәмыркын. Ибхамышҭааит, ҳхәыҷы анапы лыгымхааит... Ҳгәылацәа аӡәы дсықәшәар, ажәақәак иасҳәар сҭахын, аха арҭ ишыббо еиҧш сыг-сҿы иамырҳәакәа сыргоит, — иҳәеит.

Убри аамҭазы акакеиҳәа иниҵаҳәҳәеит дара рыбызшәала, ҽыҳәҵәылагьы аӡә днеигәҭасын, дыххы дынцәыҵаиркьакьеит.

Камаҷыҷ дныҩныҵәааит: — Баба дыршьит! — ҳәа. Усҟан абна инаҵәахит, уаҳагьы акыр ауизҳәахуаз!

— Баба дабаргои, баба инапы ҿарҳәеит, баба инапы идырхьит, ҽыҳәҵәыла исит! — ҳәа Камаҷыҷ дшыҳәҳәоз Есма аҩныҟа дныҩналгалт.

Абра аилаҩынтра иҟаз, ахәыҷы иҟалҵоз уҳәа блала избаз иакәымзар, уаҩытәыҩсак ҿык-бзык ала изҳәашам.

Дук мырҵыкәа Ҭорҟан, ишиаҳа здырхуада, Алиас дыкны, дҿаҳәаны дыргеит ҳәа иаҳазаап, иҟалазеи ҳәа дааит.

Араҟа Камаҷыҷ — баба дыргеит, баба дыршьуеит! — ҳәа арҵәааҳәа дыҳәҳәо Есма дшылкыз ибеит.

– Сара урҭ аурысқәа сырҧылан, ааит, иҟашәҵо закәызеи ҳәа снеины снарыҵаҟьан, Алиас инапы ааҧдыртлеит, шьапыла дыжәгар ҟалом, сҳәан, убраҟа иқәыргьежьуа ишсымаз, иқәақәрахартә, Едгьац ҽыла дшааиуаз, дааҳадгылан, дылҽыжәҵын, иҽы Алиас днақәиртәан, аурысқәеи иареи еиманы аначальник иахь ицеит, уаҵәи уаҵәашьҭахьи руакы даауеит, Камаҷыҷ лызгьы маҭәахәыҷқәак назгоит ҳәа сеиҳәеит, — иҳәеит.

Абасала егьысала уҳәа, аарла Камаҷыҷ даадыргәыбзыҕын, аҵәыуара дааҟәырхшәа руит, аҵхгьы кыр цахьан, ас иҕьазкны, ишәаны иҟаз ахәыҷы дыцәеит.

Алиас дзыхҟьаз, дзықәшәаз зегьы Есма Ҭорҟан иалҳәеит. Даара гәала дус иҟаиҵеит, аха иҟаиҵоз – ауа-
#p ~ 48 ~
ҩытәыҩса дыҧсаанӡа зегьы дреигәыҕралоуп» – ҳәа ирҳәо ҵабыргызаап, — иҳәан, дҩагыланы иҩныҟа иҿынеихеит.

— Уаҵәиҽеи снаишьҭаҵаапишь, иҟоу ажәабжьыкгьы неилсыргап,—ҳәагьы, гәырҟәандагак Есма иналеиҳәеит. Абри ахәыҷы цқьа баалхылаҧш, акәымзар гәыжәлацәгьак лоуп, лгәы ҧжәаны, дыхәжәаны дыҧсыр ҟалап, — нациҵеит.

Аҵхагәы инахысхьаны, Камаҷыҷ дҿыхеит. Есма усгьы уи ауха дауцәахуаз! — Быцә, нан! — лҳәан, лхы лшьышьуа далагеит. Ҧыҭк анаабжьыс, «Нан, баба инапы ҧдыртлеит, иҳәама Ҭорҟан?» — ҳәа длызҵааит лан.

— Ааи, нан, инапы ҧдыртлеит, нан, ҽыла уахь, ахылаҧшҩы иахь дцеит.

— Арахь аҩныҟа дзымаазеи, уаҵәы дымцарызеи ахылаҧшҩы иахь?

— Мҩабжара даннеи, арахь дзыхнымҳәит, уеизгьы уахь цатәыс иман. Ибгәаламшәои баб уажәы аакьыскьа бызқәиргәыҕыз амаҭәа бзиақәа: аҵк хәыҷы, аиҧка бҳәа егьырҭгьы?

— Уи сгәалашәоит, аха арахь аҩныҟа даар еиҕьасшьон... Абарҭ асасцәа уахык абраҟа иҟаз ҳҽы зыргазеи. Убырҭ ҳара иҳауацәазма? Абриаҟара аамҭа цеит, изаарымгазеи?..

— Урҭ иааргахра иҟоуп. Бара быцә, нан, урҭ зегьы бара гәырҩас иҟабымҵан, — лҳәеит, аха — Абри ахәыҷы есқьынгьы дсызҵаауеит, сара иласҳәом, дызжьоит, наҟ- наҟгьы дызжьалар аҵкыс, иласҳәапишь аҵабырг, илҳәо саҳап, — лҳәан, ҳҽы згаз абрагьцәоуп, нан ҳәа лалҳәеит.

— Ҭауадуп ҳәа ибҳәоз закәызеи зны?

— Ааи, ҳҽы згаз дҭауадуп, иаргьы иҩызцәагьы ацәгьа зуқәаз уаауп. Абас идәықәуп, абра-абна инкыдгыло, аҽы бзиа змоу дырдырыр иааимхуа, акәадыр бзиа змоу инаицәго. Урҭ ҳара анхацәа ҳзы нцәаны иаҳзыҟаланы
#p ~ 49 ~
иҟоуп жәытәгьы-ҿатәгьы. Иабрагьзаргьы иабрагьымзаргьы, урҭ ҭауади-аамсҭеи рҿы ҳара ҳаҧсы ҭаны бзабаак аабашам. Аҽы раҳамҭар, хырҳагас иҳарҭомызт, уи аҿгьы имаанҿаскәа, анаҩсгьы еиҳау ҳцәыргар ҟалон аҟнытә, ҳҽы ҳхы иакәхшаны ираҳҭеит, бзазара анцәа ирумҭахын урҭ, абна илалар — ҳарахә ргоит, рыҩны иҟазар — ҳарахә ргоит. Дара рыцәгьара ҳара ҳадыргоит, иаҳҭахы-иаҳҭахым, рхы ҳадырхәоит...

— Нас баба инапы зҿарҳәаз асасцәа ҳҽы ахьаҳцәыргаз азоума?

— Ааи, нан, убырҭ асасцәа-абрагьцәа ҳаҩны иахьааизи аҽы ахьаҳцәыргази рзыҳәаноуп баб инапы ҿаҳәаны дзыргаз.

__ Урҭ асасцәа ҳара иааҳамгаӡеитеи, насгьы дара иргеит акәымзар, ҳара ираҳамҭаӡеитеи ҳҽы, нас баба дзыргазеи, ихароузеи?

— Крыздыруоу, нан, убырҭ аҭауадцәагьы ахылаҧшцәагьы ааилалан, ҳара ҳақәырхит, — лҳәеит даақәыҧсычҳан Есма, аха абҕьааҳәа лажәа аалырҽеин, — Убраҟа амҩан убри ауаҩ, даарҧымлар, дганы дҭаркыр ҟаларын, — лҳәеит Есма.

— Нас, баба ирласны даауоу, нан?

— Ааи, нан, бан дбыкәыхшоуп!

— Нан, убырҭ аҭауадцәа ҳәа бзышьҭоу рацәоума, насгьы уи захьӡу аҽы бзиақәа ирықәтәаны, атапанчеи аҟамеи зҟәынны идәықәқәоу роума?

Есма ари аҭак шылҳәарыз лзымдырзт, аха ашьҭахьы даазхәыцны, ааи, нан, убарҭ роуп, лҳәеит.

— Нас абри аписар, ҳаҩны иаало, аҽы бзиа дақәтәоуп, аҟамеи аҭапанчеи иҟәнуп, ахылҧарч бзиа ихоуп, убригьы дҭауадуми?

— Мамоу, нан, уи дынхаҩуп.

— Нас, нан, сара сдухар, урҭ аҭауадцәа ҳәа бызҿу ус хаала ҳҽы рысҭом, — лҳәеит Камаҷыҷ.


#p ~ 50 ~
— Нанхеит, бара быӡҕабуп, урҭ рҿы ибылшагәышьозеи, бара ӡҕабк моу, ахацәа егьрылшом урҭ рҿы, урҭ нагӡара змоуша!

— Нанхеит, сара сдухар, ахаҵа маҭәа сшәысымҵои, аҟамеи атапанчеи сыҟәнысымҵои. Нас урҭ сара сыршәаны акы сцәыргап ҳәа быҟоума?

— Ааи, нан, бара бдухар, нас акы сацәшәап ҳәа сыҟаӡам, бара багьҧҳәысхароуп, багьхаҵа ҕәҕәахароуп. Усоуп, нан, бара баниы нахыс ҳашбықәгәыҕуа. Абар шьҭа ашара егьагым, быцә, нан, аҵых ҧыбымҽын! — лҳәан, ахәыҷы лхы лшьышьуа далагеит, дсырцәоит ҳәа.

— Нан, уаҵәы даауама баба? — лҳәан, лан дналызҵаахт.

— Ааи, нан, уаҵәы, ма уаҵәашьҭахь даауеит, бымаҭәа хәыҷқәагьы ааигоит, — налалҳәан, хәыҷы-хәыҷла дналырцәеит.

Убас Алиас дыкны дыргеит ҭагаларазы, арахә рҽыраапкны амхқәа ианрышьҭаз аамҭазы.

Уахык Есма лкамбашьқәа рҿаҳәагақәа нҧырҵәҵәан (знык акы аҿаҳәага ҧҵәаны амхы ианҭала, нас егьырҭ аҕбашахагьы иазынкылозма!), зегьы агәырқьҳәа, мгәахәыс абра иҭыҵуа ҳарахәгьы ҳаргьы иҳазхоит ҳәа изеигәырҕьоз рымхы инҭалан, абраҟа агәылацәа рыжәқәеи рҽқәеи уҳәа нарыцлан, еимырҵәҵәеит: ирзыфоз рфеит, иаанхаз ршьапы иадыргеит.

Ашьжьымҭан Есма абри анылба, лҽылзымшьит акәымзар, уаҳа егьлыгымхеит.

— Урҭ агызмалқәа, знык рнапы анаҳкьыс, шьҭа ҧхьаҟа ҳазцома! Шьҭарнахысгьы иаҳҧеиҧшу здыруада! — лҳәан, арахә иаарцәынхаз аџьықәреи аҿыхра дналагеит, аха уа игылаз мгәахәыс изларызхозеи?!

Убри инақәырццакны хылаҧш данырмоу, рыжәхьақәа ҩаба абгақәа ирфеит. Ари хьаас-гәырҩас ишлымаз, аӡынра
#p ~ 51 ~
ианҕыҵалоз еиҧш аан зеиҕьа рымамыз уҕәк ацәқәа аҕьычцәа илцәыргеит. Ҩ-камбашьк аӡынра илцәагеит аҟашәадаразы, аӡынра ианҕыҵыс, ажәлазы уҳәа, фатәыс уҳәа жәык нахҭнылҵан, аџьықәреи лыхәҳаит.

Абасала, Алиас арахә бзиа изануп ҳәа, игәылацәа шнаҵашьыцуаз, абар иара дҭаркижьҭеи шықәсык ҵӡом, ирахә аамаҷхаӡеит, иара даноурышьҭуа ҳәагьы макьана уаҩы акы идыруа дыҟаӡам.

Камаҷыҷ хәыҷы дҵәыуеит-дхьит, баба дысзаажәга, лҳәеит, аха уи шыҟамлоз анылдыр, лгәы каршәны, быргк леиҧш зегьы рҿы лан длыцхраауеит, лаб знымзар-зны дышҧамаари ҳәа агәыҕра лыманы. Ҵоуп, уахынла дшыцәоу дырҳаны, баба, баба ҳәа дҵәаауа дҿыхалоит, насгьы есышьжьымҭан лан длазҵаалоит баба иаха дмааӡеи ҳәа (ҧхыӡла дылбозар акәхарын).

— Мамоу, нан, иаха дмааӡеит, аха дук мырҵыкәа даап ҳәа ҳгәыҕуеит, — ҳәа лалҳәон лан, аха лгәанала баб дыбхыкәкәааны дызгаз, изыбзоураны дыргаз уҳәа сара сыгәнаҳарагьы бара быгәнаҳарагьы анцәа идимыргааит! Уи ирласны ҳара даабараҳа, зла убри еиҧш аус дақәшәаз рхы рҭаацәа ирымбахааит ҳәагьы нацылҵон.

Абас ицон амшқәа, амызқәа.
#h XI
#h КАМАҶЫҶ АКАМБАШЬҚӘА ЛЫХЬЧОИТ

Аамҭа ҧхынран. Аха ааҧынра хара иацәымцацызт. Ашәаҧыџьаҧ ишҩычаз иҩычоуп, макьана хәажәхара рымам, аҳаскьынгьы иара убас макьана аиаҵәара ахы-мҟьацт уҳәаратәы иҟоуп, џьара-џьара дгьыл ҩарақәак рҿы акәымзар.


#p ~ 52 ~
Ҵоуп, аҟармаҵарақәа уаха шаанӡа лацәеихьшьрак ҟамҵаӡакәа, аҟарма ҳаҕрымиаандаз<20> ҳәа ишәаны, хкыла еиҧшымыз ашәа гәыҭкаагақәа зҳәоз, уажәы урҭ рышәаҳәабжьқәа ааиқәтәеит; шьҭа имшәакәа ҭынч ицәозар акәхап, избан уҳәар аҟармара, ҽынкыларак амаӡамкәа ааҧын ицәқәырҧо изызҳауаз, уажәы аҵла рхықәцә аҟнынӡа ирылсын, ихыбны инарықәтәеит. Агәырқьҳәа ҧаса ишазҳауаз еиҧш уажәы иазҳауам, аҽааннакылт.

Ауҭра ҧасақәа игәазырҳагаха иҟато игылоуп, уаҟа аџьықәреи иаҵәҟаҟараӡа, уалмыҳәҳәо, ахҳәаҵә налаҧсо ирҭагылоуп.

Амх дуқәа рҿы џьара-џьара азнашәа иаҿуп, џьара-џьарагьы, акьасақәа рҿы, ииаҵәҟаҟараӡа иқәыҳәҳәы аџьықәреи аара иаҿуп.

Ажәакала, ауҭрақәеи амхқәеи ирыҵаркуаз адгьылқәа зегьы, ҧаса арахә ҭынч-раҳаҭла иахьҳәуаз, уажәы ианхыркаа, ианыларҵа, арахә аҳәырҭа адгьыл рыцәмаҷхан, ҧасеиҧш рызхара аҳаскьын рмоуа иалагеит. Ари еиҧш амлашьра ҳашьцыламызт, ас зҳахьзеи, рҳәан, хықәҵас иҟаҵаны, аҟәақҳәа агәарақәа ирысны, амхқәа ирҭаланы еимырҵәон.

Камбашьқәак убри аҟнынӡа абра ирыхьыз хықәҵас иҟарҵеит, даара џьабаа ду надбаланы ицәаҕәо, еиҭацәаҕәо иларҵазҵәҟьагьы аанда ҧжәаны, иҭаланы еимырҵәон.

Абри еиҧш аамҭазы Есма лкамбашьқәа рахь иаанхаз зынӡак рҽыраапкны аҟәақҳәа аандақәа инрысны, иҧыххаа инкажьны амхқәа еимырҵәон, избан акәзар арҭ хьча дрымамызт, хлаҧшҩы дрымамызт, Есма лакәзар – ҧҳәыс заҵәык лакәын, арахә рахь дцар, лыҩны дагхон.
#n 20 Ари еиҧш алегендақәа рымоуп егьырҭ ажәларқәагьы: агырқәа, афранцызцәа.
#p ~ 53 ~
Ирыцылҵарыз ахьча дылмоуит, ахьча илҭашаз азгьы деиҵахан.

Зны Есма лкамбашьқәа лгәыла Ҳабахә имхы инҭалан, десҭынк адгьыл акы ықәгыламкәа иаақәырхит, уи аҽны Ҳабахә иҭаацәеи иареи аҩны иҟамызт, хара ирымаз мхык иҭан, арашәара иаҿын.

Ахәылҧазы данааи, арахә имхы дыздынҵәалахьаз шықәырхыз ибеит. Арҭ Есма лкамбашьқәа ракәын.

Амхы иааҭцаны, ҧҳәыск лоуп, лхаҵагьы аус дақәшәеит, иласҳәозеи, иҳәан, Есма лҿы иааицан: — дад Есма, бкамбашьқәа сеимырҵәеит, сынтәарнак сыздыҧсылахьаз, сыздынҵәалахьаз сымхы аҕьара акы ықәымкәа, иаақәырхит. Зынгьы убас иҭалахьан, аха аҩны иҟоу лылаҧш нарықәшәан, иааҭцаны хара наҟ икалцеит. Уажәы ҳаҟамзаара иақәыршәаны инҭалан, саақәырхӡеит. Баргьы ҧҳәыс заҵәык боуп, бымч шрықәымхо збоит, аха даҽазны ианҭала, нас уи амхы акы шысзалымхуа бдыруазааит, — иҳәеит.

— Ааи, урҭи сареи ҳаибамбароуп. Ҩба-хҧа иаанхазгьы сымч рықәымхо сыҟоуп. Руакы сҭиуазаргьы, шьҭа иуҧырхагамхо иҟасҵагәышьароуп. Ҳаи, ҳхы ҳахьымӡо, ацәых-мыхк иаанхазгьы, ҳамч рықәымхо ҳҟазҵаз ргәахәтәы анцәа иахьимыгӡароуп! Изтәыз даныҟаз еиҧш акәзар, ас ҳарахә рыла гәылак игәы нирхагәышьомызт, аха уи, абга дуқәа реиҧш џьоукы ааҳазкылсын, ҳарахә иреиҕьыз ҳҽы бзиахә наҳхҧаа иргеит, иара иакәзар рхахәыс дындәықәырҵеит, ирахә хәыҷқәа иаанхазгьы, аҕьычцәеи абгақәеи неицхыраан, иаақәырхит, — лҳәан, дҵәыуо лылаҕырӡқәа аалрыцқьеит лкасы аҿацә ала Есма.

— Алиас дыдмырӡындаз, ари сымхымоу егьи сымхгьы арахә еимырҵәахгьы. Аха уеизгьы уи иҭыӡшәа ҳәа ишәаҳаӡозеи?


#p ~ 54 ~
— Аҟәа дҭакуп, џьоукы дхырҵеит, рҳәоит, џьоукых — ус имаӡам, дҭакны дызрымоу ҳаздыруам, рҳәоит.

— Шәымшәан, уигьы доурышьҭып, Камаҷыҷ хәыҷы лынасыҧ кралазар, — иҳәеит уа ирыдгыланы ирзыӡыҩуаз, Камаҷыҷ даалахәмаршәа.

— Нас, амарџьа, ҧсыхәак бызрыҭозар, акы еиҧшымкәа ибџьысшьап, даҽазны ианҭалахгьы, саақәырхит ауп, — иҳәан, аҩныҟа ихы нарханы иҿынеихеит.

— Нан, Ҳабахә, уара угәы аказы исзынхар аҵкыс, сыҧсыр еиҕьасшьоит, изыҟалозар, ҩыџьа-хҩы, аџьықәреи атәы здыруа ауаа надгаланы иахәаҳарҧшып, азарал иақәырҵо азы сара сыхиоуп. Урҭ руакы сҭиуазаргьы, уи сшәартә сыҟоуп макьана, — лҳәеит Есма, аха Ҳабахә уи амалагьы дазымӡырҩит.

— Даҽазны имнеиртә ибзыҟаҵозар бзиоуп, мап анакәхагьы, ишҧааури, сара сыҧхасҭа сыҭ ҳәа акәым араҟа сзаа, — иҳәан, Ҳабахә днықәланы иҩныҟа дцеит.

— Ҳабахә деимырҵәеит скамбашьқәа, уажәы аакьыскьа Ҭорҟан дашшуан, бкамбашьқәа суҭра аақәырхит ҳәа. Арахь Камшьышь иакәын, аарлаҳәа цәымҕ-цәыбза мыххәыҷык леиҵан, убри иҩҭаххуаны даарықәшәан, инҭцаны наҟ инкеицеит. Ирзызурызеи абарҭ, абгадуқәа еимырҵәаша, зцәа зхысхша! Сгәылацәа зегьы цәымҕыс сыддырҟаҵоит! — лҳәан, акамбашьқәа зызхарафаны иҟаз, ижаҳәо амӡырхаҿы итәаз, ианаахәла, инаганы рҿаҳәарҭаҿы инҿалҳәеит, нас дааин, аҩны даатәеит, Камаҷыҷ хәыҷы даалгәыдкыланы.

— Ҳааигәа изысҭара камбашьхьча дыҟам. Камыгә хәыҷ исҭап, сҳәар, уи имч зқәымхаша раҟара камбашь еидкыланы имоуп, иара итәқәагьы ирзиура издыруам, ицәеимплоит. Харатәк исҭап, сҳәар, есыхәылҧазы сара сцаны имхны иаасцалароуп. Уи уаҩ дзыхәо акы акәым, —ианысхып сҳәар, урҭ амцахәыцәақәа рыда схәарҭам, урҭ рыда ҳзыцәаҕәом, урҭ рыхша ада ҳхәарҭам, ӡык-мҿык
#p ~ 55 ~
зҳәаз иеиҧш, акы аагатәыс иҳаур, урҭ ҵаҳкыроуп, зегьы рҿы иаҳҭахуп. Уи анаҩсгьы изтәу деибганы дзааӡаргьы, ихы изныҟәымго дықәсырхоит, нас ирзысхәыцра сыздыруам, — лҳәан, Есма дашшуа дҟуҵәыуон.

Ари Есма илҳәоз зегьы даараӡа бырг дук леиҧш Камаҷыҷ хәыҷы лыхшыҩ азышьҭны дазыӡырҩуан. Нас даацәажәан:

— Уиаҟара урҭ ҳкамбашьқәа гәырҩас иҟабымҵан, нан, уаҵәы шьжьымҭан рышьаҳагақәа рыхәда иныхшьны исыбҭар, акамбашьхьшьцәа рырахә ахьеизырцо сара издыруеит, Ҭоумышь аӡы аҧшаҳәаҿоуп, уаҟа ианнасцалак аҷкәынцәа исзыршьаҳап, хәлаанӡа уаҟа сыҟазаап, ахәылҧазы рышьаҳагақәа аарышьхны рыхәда инахшьны, аҩныҟа иаасцалап, — лҳәеит.

Камаҷыҷ илҳәаз лан ианлаҳа, лхәы-лжьы ааилагылеит.

— Нанхеит, бара камбашьхьчас баҳҭахума, зда дҳамаӡам ҳаӡҕаб хәыҷы, бан Есма дбыкәыхшахааит, акамбашьқәа брыцламоу, уи ахьыбҳәазгьы атәыҩақәа схагылазшәа збеит, — лҳәан, Камаҷыҷ лхы-лҿы днагәӡын, даалгәыдлыҳәҳәалт. — Бара хәыҷӡа акамбашьқәа злабыхьчозеи, камбашьк ахы ааҟьаны ибаанархар, бамшьуеи, насгьы издыруада, бара ибынасыҧны баб доурышьҭны даар акамбашьқәа бышрыцу ибар, сишьыр ҟалап, – лҳәеит Есма.

– Баба сара иасҳәап сара еиҕьашьаны, бзиа ибаны сышрыцлаз акамбашьқәа, насгьы ҳара ҳкамбашьқәа есқьынгьы рыхқәа сышьшьуеит, рыхқәа мырҵысӡакәа исымҵакны иркуеит, урҭ сара исышьцылоуп, сара сыршьӡом, – лҳәеит Камаҷыҷ.

– Бан бара дбыкәыхшахааит, бара схаҵамҧҳәыс хәыҷы боуми, бара ибымдыруеи бара ибылымшои акыҟам, аха макьана бара бхәыҷцәоуп, бара бгәы иҭабкқәо рзы дырҩегьых бара быӡҕабуп, аӡҕабцәа ракәым акамбашьқәа ирыцу, аҷкәынцәа роуп, — лҳәеит Есма.


#p ~ 56 ~
– Зегь дарароуп, уаҵәы сыҷкәын маҭәа аасышәҵаны, бара сбышьҭыргьы-сыбмышьҭыргьы, сара сцоит акамбашьқәа сыманы акамбашьхьшьцәа ахьеизо адәахьы. Ахәылҧазы акамбашықәа саҧца исыманы сшаауа ббап, – лҳәан, лшьапқәа ааӡәӡәаны днышьҭаланы дыцәеит.

Ауха абри ахәыҷы исалҳәаз закәызеи ҳәа акраамҭа амца дыҽҧынтәаланы дхәыцуан Есма.

«Абри абас зсалҳәо сшеилахаз лбеит, арахь лаб иҟамзаара ишахҟьоз лбеит, саргьы ак сылшандаз, акы слыцхраандаз, саб иҟамзаара зынӡак иаҳнымҧшындаз ҳәа лыӡбызар акәхап, аха арахә дышҧарыцысҵои сыӡҕаб хәыҷы, лаб рыцҳа, деибганы дзааӡаргьы, сыла дҭажьцәап ибуазеи ҳәа. Ари, ахаас, уаҵәы исмырукәа дымцар лурым, ишҧазури?..» – дхәыцуа дтәан ҵхыбжьонынӡа, нас илыӡбит илмуӡакәа, уаҵәы акамбашьқәа архаҟа икасымцар ҟалом ҳәа дгылар, саргьы слыццап арханӡа, акамбашьхьшьцәа ахәыҷқәа рнапы данысҵап илхылаҧшразы, нас хәылҧазшәа сара сеиҭацап уахь, сылҧыланы еицааҳцап акамбашьқәа ҳәа.

– Абри аписар мыжда, ииҳәоз мцымзар, лаб доурыжьыр ҟалап дук мырҵыкәа, нас уи урҭ акамбашьқәа ҧсыхәак рзиурын, – лҳәан, абри ӡыбны днышьҭаланы дышхәыцуаз, ус хәыҷык ацәа дынҭанагалт.

Шьыжьымҭанӡа дҿыхеит Камаҷыҷ хәыҷы.

– Нан, иаха баба дмааӡеи? – лан длызҵааит афырҳәа еснагь еиҧш.

– Мамоу, нан, иаха дмааит, аха ирласны даарц дыҟоуп, бымшәан...

– Ишеит, сгәахәуеит, сгылоит, акамбашьқәа архаҟа икасцоит. Уаҟа ахәыҷкәа рацәоуп, сыхәмарлап хәлаанӡа; акамбашьқәа сырхылаҧшлап; рышьаҳаразы, ашьаҳага рышьхразы, ахәыҷқәа сыцсырхраап, нас ахәылҧазы аҩныҟа иаасцап, — лҳәан, даақәтәаны ажәжәаҳәа аҽеилаҳәара далагеит.


#p ~ 57 ~
Есма ани лҳәеит, ари лҳәеит, — баб иахьа даарц дыҟоуп, данааилак, аҩны бимбар сара сишьуеит, — лҳәеит, аха...

— Амц сыбжьоит, ус есқьынгьы ибҳәалоит, аха баба дмааӡеит, — лҳәан, лҽааилаҳәаны длатәеит Камаҷыҷ.

— Бара, хаас, акамбашьқәа быршьуеит, — лҳәеит, аха илуазма Камаҷыҷ хәыҷы, лҽылшьуа далагеит.

Амра кыр инхалаанӡа днылкылт, аха ианылмуӡа, акамбашьқәа налаҧца, Камаҷыҷ длыма ахьшьцәа арахә иахьрыцыз дналган, акамбашьқәа шьаҳаны уаҟа егьырҭ акамбашьқәа инрылалҵеит. Нас маӡала ахәыҷқәа дрыҳәеит Камаҷыҷи лкамбашьқәеи хәыҷык инархылаҧшразы, сара хәылҧазы саауеит акамбашьқәа ркацараан, лҳәан, лшьапқәа лыҵаҟәало Есма аҩныҟа дхынҳәит.

Аҩны дахьааизгьы, ҭынч дызтәома! «Иҟасҵазеи, ахәыҷы лҳәатәы ахьҧахасҵеи, камбашьк дашьыр, жәлар рҿы блас ихыстрызеи, митәуп изуз. Мап, уеизгьы-уеизгьы уаха хьчакы дыҧшааны исҭароуп», — лҳәан, хәлаанӡа ус гәаҟрыла иаалхылгеит.

Ахәылҧазрахь цқьа инаӡаанӡа Есма дхысхысуа дцеит архаҟа. Камаҷыҷ лызгьы фатәык аашьҭылхит, издыруада амла дакызар ҳәа. Камаҷыҷ амла дакымоу, Есма уаҟа илзынлыжьыз – кыргьы ахәыҷқәа ирзылшеит, ларгьы илызхеит.

Есма дахьнеиз Камаҷыҷ лкамбашьқәа уаҟа адәаҿы аҳәра иаҿын, лара дыхәмаруа ахәыҷқәа дрылатәан.

Акамбашьқәа рышьаҳагақәа аарышьхны, рыхәдақәа инархшьны аҩныҟа иаарцеит.

Аҩны иахьааиз, хәыҷы-хәыҷ лмаршәа аакны, иахьа бгәы мҿыҕьӡеи уа адәаҟны, акамбашьхьшьцәа аҷкәынцәа брымшьӡеи ҳәа длызҵааит.

— Нанхеит, уаҟа уаҩы игәы ҿыҕьӡом. Хәлаанӡа ахәмарра ҳаҿын. Акамбашьқәа адәаҿы аҳәра иаҿын. Ҩынтә-хынтә раҟара аӡахьы икацаны аӡы иҭаҳартәеит.

— Закәызеи, бкабеи быхҭырҧеи бааӡоушәа збоит. Уа-ҟа акәара шәҭаҳазар? — лҳәан, длызҵааит.


#p ~ 58 ~
Ианаалыдылцалаӡа, насгьы ахәыҷқәа издыруада ак ларҳәазар лгәахәын:

— Акамбашькәа акәара ианырҳцоз, ацҳа харан азы, аҷкәынцәа дасу ркамбашьқәа ирықәтәаны ируан, саргьы ҳбат сақәтәеит, ақәтәара адыруаз џьшьа. Уи иазымдыруазаап ақәтәара: иҩуа-иҧо акәара иахьынҭаҧалаз, снахҟьан, аӡы сҭаҳаит, аха аӡы хәыҷын, ишьшьын, смаҟҿаҳәара аҟынӡагьы цқьа изымҩаӡеит, наҟ снырит, — лҳәеит.

Ари ажәа Есма дараапкит, лҽылзымшьит, уаҳа акгьы лыгымхеит, аӡҕаб дашьуан ҳәа, аха аӡҕаб дук дылмыршәеит, уеизгьы илыӡбит акамбашьқәа хьчатәыс аӡәы илҭаразы, аӡҕаб акамбашьқәа лыҭаны адәахьы уаҳа дылмышьҭразы.

Абас Есма дхәыцуа, ирзылуша ӡбуа, лхәыҷы дылгәыдкыланы, еибарҟәындшәындуа, еиба-кәеибаха иштәаз, аҵых кыр цеит. Убри аамҭазы амӡырхаҿы алақәа ааибаршын, иааҟрымҿрымын, иааиқәтәеит абҕьааҳәа.

— Ҳлақәа ирдыруаз аӡә дырбеит, — лҳәан, Есма ашә ааимҧааны дындәылҧшит. Камаҷыҷгьы дҩагылан, «Нан, баба иакәзар?» — лҳәан, дынлышьҭалт.

Убри аамҭазы Алиас абарҵа дааҵалт. Ари даараӡа гәырҕьара дун абри аҭаацәараҿы, иааз изгьы дыззааиз рызгьы.
#h XII
#h КАМАҶЫҶ АШКОЛ ДҬАРҴОИТ

Зны, хәылҧазык, агәыларахьтәи дхынҳәны аҩныҟа даауан Алиас, Есма абарҵан дгыланы дизыҧшуан.

Алиас даараӡа акы иаргәырҕьаз аӡә иеиҧш игәы-ишьамхы иҵҧраауа, ихы-иҿы ихаччо даауан. Ари акы дшазгәырҕьоз харантәгьы уаҩы игәы азцартә иҟан.


#p ~ 59 ~
Иҧаҵа, аиқәа аиҳа ашла злаз, иарҕьа напала ирҳәуан. Зынгьы ижакьа кьаҿ аҵыхәа ааидикылан, лассы-лассы амра аҭашәара, аҽыҵәахра иаҿыз ахь днаҧшлон.

Амрагьы, цасҳәа иауазшәа, зынӡак аҽарҟаҧшьын, игьежь дуӡӡаны аҽыҟанаҵан, абла ҭбаақәа рыла адунеи иқәҧшуан, уаҵәы шьыжьымҭанӡа уаҳа избом, сцамҭаз сгәазхара цқьа снықәҧшып, аҳәозшәа.

Абраҟа игәырҕьаҵәа иааиуаз Алиасгьы блаҵыхәала инеихьыҧшуан. Абри ахь Алиас данынаҧшуаз, уахь амрахь ихаз иӡҕы аарҧхеиҧхеиуан, ари агәырҕьара иҿы ианыҧшуаз иаҳа ирхааны, ирҧшӡаны иныҧшуа иунарбон.

Ихҭырҧа еиқәаҵәа, ирқьақьаны ихы иакәыршаз, ацәхаҧшьра ааханарҧон.

Акәымжәыхәа кьаҿ акәзар — ашкәакәа иалаз иазаарцырцыруан, имаҟабзқәеи ираӡны ҟамеи рҟәынақәа кәалкәаџьон, рыҧштәқәа ҧсахуа.

Иара уаҩасак, ҵаҕак иакәын, аха уажәы уихәаҧшыр, иаҟара ицны акәын ула дшабоз.

Ажәакала, Алиас иханытә ишьапаҟынӡа даҽазны деиҧшымкәа иаҳа длахҿыхны имаҭәақәа инадыркны агәырҕьахәра ихьыкәкәа дыҟан. Убас аҩны абарҵа дааҵалт. Убраанӡа амра блаҭбаа дугьы инеихьыҧшуа даауан. Уинахыс уҵх аабзиахеит, аҳәазшәа, иаргьы аҽыланарҟәын, аҟаҧшьра ажәҩан ахь инарханы аҽнаҵәахит.

— Уара, закәызеи, иуаҳазеи? Узеигәырҕьарыз ак уаҳазшәоуп ушаауа? — днеизҵааит Есма.

— Исаҳауази, акгьы смаҳаӡеит, аха уи уашьҭан ибасҳәап, Камаҷыҷ дабаҟоу?

— Камаҷыҷ аҽы аӡахьы илгеит, аӡы иалшьны, аӡы аржәны иаазгоит ҳәа.

— Ааи, уи аӡҕаб ҟадыџь, убри аҽы џьара дканажьыр, машәыр лгара дыҟоуп. Уажәы уи арха лбаа адәаҿы иқәылмырҩуа дыҟам. Уи аҽгьы аакьыскьа иаасхәаз акоуп, аҵасқәа, аҟазшьақәа цқьа исыздыруам, лара апыҟҟаҳәа
#p ~ 60 ~
илырҩуеит, илырхәмаруеит... Данцоз дыббама, лыҷкәын маҭәа лшәылҵама?

— Уи аҽы аӡахьы ианылго, лыҷкәын маҭәа лышәҵам-кәа илгаӡом.

— Ус акәзар, уа аҽы лырҩуеит азы акәхап, мап анакәха, аҷкәын маҭәа лшәылҵомызт.

— Уи, ахаас, аҽы дацәшәамоу, уажәы аакьыскьа абра Ҳаџьмаҭ иҧсхәраҿы аҽқәа дырҩуеит, анырҳәа, абраҟа баба ҽыҩк сақәиртәааит ҳәа маӡала сазыҟаҵара даҿын. Лыҷкәын маҭәақәагьы дынрыхәаҧш-аарыхәаҧшын, ирыцқьаны, иуанҭаны, еиқәырҷабны инаганы икналҳаит. — Анцәа иџьшьоуп уаҟа аҽырҩра ахьыҟамлаз, мамзар аҽыҩ сақәыртәа ҳәа уалҳәарц дыҟан, — лҳәеит Есма.

— Уи акы дацәшәо, дацәыҧхашьо дыҟаӡам. Аҽқәа дрыцәшәом, абни ахәыҷӡа илырҩуеит, илырхәмаруеит, аҷкәынцәа ртапанчақәа рымхны далахысуеит. Уажәы аакьыскьа аҵысшьыга шәақь ахькыдгылаз, иаакыдхны дыҩдәылҵын, аҵықьҳәа дхыст... Уи лҽыззылкқәо ҳасаб рзуур, машәырк лымгар, ҧсыхәа лоушам, — иҳәеит Алиас.

— Уи бзиоуп, аха уашьҭан ибасҳәап ҳәа иуҳәаз закәызеи?

— Ибасҳәо убри ауп, уажәы аакьыскьа Ҭорҟан иҧа Жьац ичараҿы абри ҳаӡҕаб Камаҷыҷ лыкәашара збаз ауаа зегьы џьашьатәыс ирыман. Абри баҩҷыда змоу аӡә лоуп, аҵара дҭоуҵар иауазеи, изымҵо лакәӡам ҳәа сарҳәон, уажәы ахәылҧазы Қәаблыхәраа рҿы сахьнеиз, ихәҧҳа Қьысқьынџь иҧа Миха уа дыҟан. Убри аҧшьымш-хәымш рыҩнуҵҟа саб Аҟәаҟа сигоит, ашкол сҭеиҵаразы ҳәа сеиҳәеит. Уаҟа аҭаларазы иуҭахузеи ҳәа сышиацәажәоз, ус иабгьы дааҽыжәҵит, нас уи сизҵааит. Апап иҟнытә иумазароуп лықәра узырбо ашәҟәы, нас уаҳа акгьы уҭахӡам, аха уаҟа аанархәара уадаҩуп, аҷкәынцәа зҭарҵо аҵкысгьы иуадаҩуп, рҳәоит, аӡҕабцәа ахьрыдыркыло ашкол. Уеизгьы уи ада шәҟәы аҭахым ҳәа сеиҳәеит. Уи ада
#p ~ 61 ~
егьанаҭахымха, уи сара уаҵәыҵәҟьа апап имсхып. Саргьы ҳаӡҕаб дсыма сцап, ибдыруазеи, «амашәыр аҳампал иалоуп» — ҳәа рҳәоит еиҧш, машәыршақә дысзаархәар?

— Абри кыр ҵуеит ус угәы иҭеижьҭеи, аха амала аџьабаа ухы иаурбоит, уаҟа дузаархәом. Қьысқьынџь иҧа дҭеиҵазар, уи даҽаӡәуп. Уажәы уара ҭауади-аамсҭеи урацлабырц иақәукит акәу «Ацә акамбашь иақәҧаз атәыҩа хжәеит» — ҳәа, урҭ урацлабны удәықәлар, амала уааҧсап, ахарџь ҟауҵап, акгьы улшарым.

— Мамоу, убри ҧысымшәар зуам, — иҳәахт Алиас. Абри Есма уаҳа ималымкит, амала иҳәоит, акәымзар ҳаӡҕаб хәыҷы зда дҳамаӡам џьара дышҧеигои, лгәахәуан.

Ус ишеицәажәоз, Камаҷыҷ хәыҷы лҽы нықәырҧала-ақәырҧало агәашә дааҭалт. «Чоу!» — лҳәан, лҽы ҩыҵырҟьаны, амӡырха аацәҕәыхааны аҩны даадыххылан, амардуан аҧхьа дынкаҧеит, амцеиҧш деилыбзаауа, лыла-лҿы лхаччо, лыхцә хәыҷы лхылҧа иҭаџьгәаны, уаҩы изгәамҭо иҵәахны. Лкәымжәы акалҭқәа аалырҽеин, лҟама хәыҷгьы ҵаҟа днахан, лҽы аҕәра аҵыхәа шылкыз, амардуан дынхаҧалан, лаб лҽынеигәыдлыжьлан, ихы-иҿы днагәӡит.

— Ааит, бара аҧхамшьа, ас баб изизыбуа, дысмацәҳааит ҳәоуп. Зны убри аҽы бынканажьыр, насоуп ианыбдырша ҳҳәатәы ахамҵара иаҵанакуа! — лҳәан, Есма даҕьуа, днаскьаны днатәеит.

Лаб Алиас убри аҽырҩразы, аҽырхәмарразы даҽазны илмуразы длацәҳарц згәы иҭаз, игәы ааҧшқахан лхы ааишьшьын:

— Дад бара уажәы быӡҕабханы сгәыдкыла-хыдкыло бысхьынҳаланы бгылоуп, аҽы абҕаҿы баннеилак, быҷкәынха ҧсыхәак бымамкәа бҟалоит, ари змааноузеи, дадхеит? Зны ҽык башьыр, ҳамцахә бырцәара быҟоуп. Уи егьоурым, аха абри аҽы иахьшу закәызеи, ҧхӡу, аӡы иалбшьу – иҳәан, длазҵааит Алиас.


#p ~ 62 ~
— Аӡы иалсшьит ауп, — лҳәеит Камаҷыҷ.

— Амц сбымжьозааит, — иҳәан, дналбааны аҽы днахәаҧшызар, аҧхӡы иаганы иҟоуп. Аҽынгьы ашоура цәгьан.

— Дадхеит, ас даҽазны ибымун! Уажәы ари аҽы аҧхӡы иаганы иҟоун; хәыҷык илага-ҩаганы, аҧсы ааршьаны, аҕәра аахыхны, наҟ ауҭра инҭаҵа, — иҳәеит Алиас.

Камаҷыҷ хәыҷы длалбаан, аҽы аҿы ианкны алага-ҩагара далагеит.

— Ибымбои, бара ҳаӡҕаб иҟалҵо! Ма ҽык дашьуеит, ма аӡы дашьуеит, иахьа хәлаанӡа дыӡсо аӡы дхуп, — иҳәеит Алиас, Есма лахь ихы нарханы. — Уи аҵкыс ашәҟәыҧхьара дҳазҭаҵар, уи ҽык ма дашьып ҳәа ҳлыцәшәарым.

— Уи зегь ззуҳәо анс-арс ҳәа ҿарҧақәак ҩыҟаҵаны Аҟәаҟа дызгап ҳәоуп угәы иҭоу, аха уаҟа инаргалак зегьы аанахәо џьушьома, уара мыжда. Уи аҵкыс абра аҩны уҽаанкыланы, аӡҕаб иҟалҵақәо лумырҟаҵан. Убри иаҳа еиҕьуп, — лҳәеит Есма.

— Ибҳәогьы саҳауеит, аха абри ҳаӡҕаб агәеилххара бзиа змоу аӡә лоуп, анапы лыгшәмырхан, аҵара лышәҭ ҳәа зегьы иҳарҳәоит. Егьҧхашьароупеи абас зегьы ишҳарҳәо, ҳлымҳақәа шәаҳаны, ҳхы ҳақәыжьны ҳлатәар, «зыбла хызҩаз мшаҧы имбаӡакәа ицеит» рҳәоит еиҧш, абырсҟаҩык ауаа иҳарҳәо ҳлымҳа иаҳмырҳар, егьыҧхашьароуп, егьҳхыччап, акгьы иаҧсамзаап ҳәа. Уи аҵкыс уаҵәыҵәҟьа снашьҭалоит убри иаҭаххаша аус, — иҳәеит Алиас.

Ауха иахьтәаз ишьҭалаанӡа убри аҭыӡшәа рыман. Есма дук лыхшыҩ азцомызт абри, аус. Лыӡҕаб лымпыҵыжьра лҭахымызт. Ари заҳауаз, Камаҷыҷ хәыҷы иауазеи сымцакәа ҳәа дгылан. Аҵара сдырҵозар, бара изыбҭахымзеи ҳәа лан дылҿагылан.

— Нас ибымуазар баби бареи ишәҭаху жәула, — лҳәан, Есма лҽыргәааны длатәеит.


#p ~ 63 ~
Адырҩаҽны ианааша, Алиас апап иахь дцеит. Уа дахьнеиз, апап дыҟамызт: Одышьҟа дцеит, мчыбжьык, жәамш раҟара дзаауам ҳәа иарҳәеит. Алиас даараӡа илахь еиқәнаҵеит аӡҕаб лықәра шәҟәы ашкол аҿы ирҭаххашаз ианаамҭаз иахьырмоуз азы.

Адырҩаҽны еизаран, Алиас аизараҿы дааин, асҭаршын иеиҳәеит, апап иҟамзаарала аӡҕаб ашкол лҭаҵара аамҭа шицәцоз.

Асҭаршыни аписари неицәажәан, ашәҟәы рҩит Алиас иҧҳа Камаҷыҷ абри аамҭазы диит, абриаҟара шықәса лхыҵуеит ҳәа. Уи ашәҟәы асҭаршын имҳәыр ааирхеит, иара убас асудқәа ахҩыкгьы иныҳәаныҧхьаны аӡҕаб хәыҷы аҵара бзиа шлоуша атәы рҳәан, ҳамҳәырқәа ашәҟәы раархаразы хәба-хәба ҟәрышь ҳақәнагоит, аха қәашьс илоуааит ҳәа инеидыркит.

Алиас ашәҟәы ирҭаз иманы дгәырҕьаҵәа аҩны дааит. Аҩны дахьааиз, иҧҳәыс дналабжьеит, аӡҕаб лгәы ҟазҵаша акәымзар, лгәы казыжьша ажәак лалымҳәаразы, насгьы илыгу-илыбзоу азы хәыҷык дналыхәаҧшразы.

Ҳәара аҭахызма, Есма лыӡҕаб лымпыҵыжьра егьа илцәымҕзаргьы, ҧсыхәа змам аҿы ианнеи, лыӡҕаб дылмырхиози!

Есма лыӡҕаб даалыҧхьан:

— Бара Аҟәаҟа сцоит ҳәа игылоу аӡҕаб, бшааира! Уаҵәашьҭахь баба Аҟәаҟа сигоит ҳәа, агәыла ӡҕабцәа рҿы быҽхәоит, бымаҭәақәа ахәаҧшра шырҭаху бзымдыруеи? — лҳәеит.

— Сара скәымжәи, скабеи, схылҧеи, сеимаақәеи зегьы рыцқьаны, иҵәахны исымоуп, ҳанцо исшәысҵоит, уаҳа ҳаиҵазырхозеи?

— Ибҳәо закәызеи бара, абзамыҟә, аҷкәынцәа рышкол бҭаҳҵо џьыбшьома, аӡҕабцәа рышкол ахьоуп бахьиго, насгьы баб уахь Аҟәа бганы аҽыҩ бақәиртәо џьыбшьома,
#p ~ 64 ~
ашәҟәыҧхьара бҵаразы бигоитеи? — анылҳәа Есма, Камаҷыҷ хәыҷык иаалцәымҕхеит.

— Нас сыҷкәын маҭәақәа уахь исымгаӡои?

— Аиеи, бара бымсааит, аҷкәын маҭәа бышәҵаны аӡҕабцәа рышкол бышҭарҵаша!

— Уи егьоурым, аҽы сақәымтәаргьы, сара уаҟа сгәы ҿыҕьӡом. Баба исеиҳәон сара, уаҟа ашкол аҿы аӡҕабцәа иҩуеит, ихәмаруеит, еиқәҧоит, аҵәыргыла иахыҧоит ҳәа. Нас уаҟа сгәы шҧаҿыҕьуеи? — лҳәан, данынаҧш, агәылаҷкәынцәа рааигәара адәаҿы иааины ишыхәмаруаз анылба, дыҩны дцеит уахь хәмарра.

— Уара, ари уӡҕаб исалҳәаз уаҳауазма? — лҳәан, лхы налырхеит Есма лхаҵа иахь.

— Ааи, исаҳауан, ҿымҭӡакәа аччара саҿын, — иҳәеит Алиас.

— Дахьуго лыздырӡом. Аҷкәын маҭәа лгарц иақәылкит, умбои!..

Алиас ацаразы иҽирхиеит. Уаҵәы шьыжьӡа амҩа ҳақәлоит ҳәа леиҳәеит аӡҕаб. Лара дцан, ргәылаӡҕабцәеи ргәылаҷкәынцәеи — лықәлацәа зегьы иралҳәеит, уаҵәы Аҟәаҟа сыргоит, ашкол сҭарҵоит ҳәа. Хәыҷык рылахь ааиқәнаҵеит, аха ихәыҷқәамзи, ахәмарра ианалага, ирхашҭит. Уимоу, ианылашьца, рыҩнқәа рахь ианеимпуаз, быҵх аабзиахааит, ма мҩа бзиа бықәлааит ҳәа шырҳәашазгьы рзымдырит, изақәымшәеит. Ус рҳәар, уеизгьы-уеизгьы дцарашәа, ирымҳәар дынхарашәа ргәы иаӡбит азы, ларгьы акгьы лзымҳәеит, лгәы хьаблаауа даарҟәаҵит.

Ахәмаррахьтә аҩныҟа данааи, лангьы лабгьы аҽырхиара ишаҿыз лбеит. Абыржәоуп лылахь хәыҷык ианааиқәылҵа, абыржәоуп дышцаҵәҟьозгьы анылдыр.

Ауха акраамҭа лан длыдтәалан, уи дышьҭалаанӡа дышьҭамлеит ларгьы. Бышьҭал, рҳәеит, аха илымуит, лгәанала лани лаби лгәазхара илбарц лҭаххеит акәхап.


#p ~ 65 ~
Есма руа бзиа Аҟәа иҟоу изы ачысқәа лырхион. Аказы иааиҵахаргьы, уи иоуп Аҟәа изықәгәыҕуа, напымацара уи иҟны ишҧанеиуаз.

Ианышьҭала, акраамҭа дызмыцәеит Камаҷыҷ хәыҷы, лан лакәзар уи ауха моу, адырҩаухагьы дышҧазыцәоз, лыӡҕаб Аҟәаҟа дыргоит, акраамҭа дылбом, знапаҿы дҟалогьы лыздыруам. Алиас иакәзар дыцәаӡамызт, аха дыцәоушәа иҽыҟаиҵан, дышьҭоуп иҽмырҵысыкәа, избан акәзар иара дшыцәам рдырыр, даргьы змыцәар ҳәа дшәаны. Даара аҵх кранца ицәақәеит.

Ашарҧазӡа дҿыхеит Камаҷыҷ, лан лыҟнытә днеин, лаб иҿы дышьҭалт ҧыҭрак, устәи деиҭагьежьын, лан лҟны дышьҭалт, ҧыҭк анҵы лаб иахь дцарц иақәылкит.

— Ибуазеи, нан, уахада сара сҿы бышьҭалап ҳәа быҟоума, уахагьы ҭынч, уаҩҵас сара сҟны бзышьҭамлозеи? — ҿаалҭит Есма, маӡала дышҵәыуоз удырратәы лыбжьы ианыҧшуа.

Абри Алиас игәы назцеит.

— Ибуазеи бара, ҭынч убра бзышьҭамгылои, ҳхәыҷы Аҟәаҟоуп дахьааго, Сибраҟа дҳашьҭуа џьыбшьома?! —иҳәеит.

— Убри Аҟәа ҳәа узҿугьы ҳара ҳзы даараӡа ихароу акы еиҧшуп. Ҵыҧхижьҭеи заҟантә уцахьоу шуҳәара!

Нас, реимакқәа инарҟәаҵын, аӡҕаб илабжьо иалагеит, ашкол аҿы ллеишәа шыцәгьалымтәыша, бзиа ишылҵалаша атәы уҳәа убас иҵегьгьы.

Ишеит. Аҽқәа акәадырқәа рықәырҵеит — амрагьы аақәшит. Лагәсҭан иҽеилаҳәа-иҽеилаца дааит. Амҩаду аҟынӡа ианнеилак, аҽқәа абри иоуп аҩныҟа ихынзырҳәуа. Амҩаду аҿы Алиаси аӡҕаби адилижан иақәтәаны ицоит.

Инатәан, какалк ркит, нас зегьы абарҵахь индәылҵит.

Абраҟа иҟан Рафида, Камаҷыҷ кыкахшыла дзааӡаз, уи лхаҵа Мац. Уи Мац ҳәа сызҿу — ишаанагара иҟоу аӡә
#p ~ 66 ~
иоуп, иӡара маркатылла иаахуҵәартә ипаны. Иҩычамкәа ус баша занышь<21> ҟама дук иҟәынҵаны, иҧынҵа аазыхәашәа, уаҩаҧшьк, ашла ааилаҧсо, есқьынгьы ихҭырҧа хәа ижәҩахыр иқәҵаны, иҵәатәы лабакьаҿ аҵҕаи инапы ахәда ихаршәны, уаҩы еилҟьа-еилҕәыцәк, уаҩ гәыблҩык.

Ари Камаҷыҷ иҧҳак леиҧш бзиа дибоит. Џьара дцарц дыҟан, аха Камаҷыҷ, иҧҳәыси иареи рааӡамҭа, дымбакәа џьара дышҧацоз!

Лара Камаҷыҷгьы урҭ, лани лаби реиҧш бзиа илбон.

Иҟан дырҩегьых, Ҭорҟан иан аҭакәажә, нас агәылаҳәсақәа, ахацәақәа уҳәа дырҩегьых иаарыхьӡақәеит.

Камаҷыҷ дгәыдыркылт-дхыдыркылт, дныҳәа-ныҧхьаны лҽы дҩақәдыртәеит, бзиа ишылҵаша, дшыбзиахаша, лҩызцәа дышрыҵамхаша уҳәа иналабжьеит. Алиасгьы иҟамчы аашьҭихын, иҿынахамҭазы, иҽааникылан, рыҩны аҧхьа игылаз аҵлахь дыҧшуа далагеит. Иибазеишь ҳәа егьырҭ игылақәазгьы уахь иҩхьаҧшит.

— Амала сцоит Аҟәаҟа. Ишәымбои, абни аҵысҕра иҷырҷыруа аҵла ақәцәантә хәыҷы-хәыҷы ҵаҟатәи амахәқәа рахь ишлеиуа. Ари уаҩ дажьом, аха уеизгьы амҩа санықәла, сцап, — иҳәеит.

Егьырҭ игылақәазгьы ари аус аманшәалара ишатәымз ргәы азцеит, аха башоуп, уи аҵыс иадыруа егьыҟам, рҳәақәеит.

Нас дааласхан, дынҽыжәлеит.

Камаҷыҷ, лан лахь хәыҷык дынхьаҧшшәа луит, лыблақәа ааҟаҧшьхеит. Есма, гәала лымаӡамшәа, лҽеихарҧсны дгылан.

– Камаҷыҷ бҽы хәыҷык инықәбмырҩыкәа бцома? — анырҳәа, хәыҷык лҽы аалырхәмаршәа луит, аха дук лгәалаҟамкәа.

Ус, Лагәсҭангьы дналышьҭагылан, рҽқәа инарысын, агәашә инҭынҵит ахҩыкгьы.
#n 21 Азанышь ҟама — ажәа «азанышь» иаанаго еилкаам.


#p ~ 67 ~
Рышьҭахьҟа иаанхаз зегьы аӡҕаб лныҳәара иаҿын. Есма лылаҕырӡқәа лыҧҳа илцәылӡоз уажә аргама иаацәырҵит, лара Камаҷыҷгьы дахьцоз, маӡала аҵәыуара даҿын. Уаҟа игылақәазгьы акраамҭа ирзыҧшуан, нас рыҩнқәа рахь рҿынархеит, ҵоуп, абарҭ рахьгьы џьоукы рылаҕырӡқәа аахаҟәҟәалеит.
#h XIII
#h АҞӘАҞА ИЦОИТ

Агәашә инҭыҵны хәыҷык ианынаскьа, Алиас иаҧхьа инеиуаз иҧҳа дналыхьӡаны даныналҿаҧшы, хәыҷык наҟ лхы днахашәа ҟалҵеит, аха уеизгьы лылаҕырӡқәа лзымҵәахит.

Аӡҕаб лгәы лхеиршҭразы Алиас ажәабжьҳәара далагеит: Аҟәа шқалақь бзиоу, аҩны бзиақәа шгылоу, афаетонқәеи аҽуардынқәеи рыла ауаа шныҟәо, аӡҕабцәа, ахәыҷқәа шырацәоу, иахьа хәлаанӡа ашәҟәы ишаҧхьо, ишыхәмаруа...

Ус, ажәабжьқәа ҳәо ишнеиуаз, иаарҧылеит Лумани Алхаси — агәылаҷкәынцәа.

— Ааҳыҳ, абри ҩба! — иҳәеит Алиас. — Уабаҳҧылеи уара, Алхас! Абри амҩа ҳаақәлеижьҭеи, мышьҭацәгьамзар, мышьҭабзиак дааҳҧымлахт, шәабаҟоу рҳәааит, аҩны амӡырхаҿы — аҵысҕра, ҳахьааскьаз, уажәы зегьы иреицәаз амышьҭацәгьа — Алхас уааҳҧылт...

— Ҳаи, џьушьҭ, — иҳәеит Алхас, — сара ишырҳәо аҟара сымышьҭа цәгьам. Ицәгьаӡазаргьы, уара узын ибзиоуп, — иҳәеит, даахәмаршәа.

— Мап, Алиас, убриаҟара змышьҭа цәгьоу уаҩӡам абри Алхас, амала игәнаҳа рықәырҵоит абас изызҳәо ауаа, ус акәзар, шәара ҳасаб азыжәу... абри ишәасҳәо убри изы...


#p ~ 68 ~
— Уара, Луман, уцәажәашьа злазбо ала исхарам, сызлаҟам акы сзуҳәошәа сгәы иаанагоит, — иҳәеит Алхас.

— Ааи, џьушьҭ, уара умсит уаҳа, иухарам акы шҧасҳәо... Абар мчыбжьык аҟара ҵышт абнаҿы ҕәык шысцәуаз, саалгоны еиҧш, «Уаа бзиа ууит!» — иҳәан аӡәы даасыдгылт. Схы сҩахазар, Алхас иакәын. «Аҕәы замана уцәит!» — иҳәоны аамҭазеиҧш, апҟаҩҳәа аҕәы аханытә аҵыхәанӡа илеиҩжәа ицеит.

— Нас абри имшьҭа цәгьоуп зҳәо игәнаҳа иқәымшәо — иҳәеит Луман.

Зегьы ааибарччан, рымҩақәа инарықәлеит. Абасҟак зылахь еиқәны инеиуаз Камаҷыҷгьы хәыҷык дааччеит.

— Абри амшьҭа, алаҧш ҳәа ирҳәо сара дук ихасҵомызт, аха уажәы аакьыскьа ссирк сақәшәеит. Убри уажәы абра иуасҳәап, дук уаҩы ихшыҩ ззимышьҭыша! ажәабжьзаргьы исҳәап, сзашьҭоузеи, ҳамҩа ааркьаҿып, — иҳәеит Лагәсҭан. — Ишудыруа еиҧш, ҭауади-аамсҭеи чарак уҳәа, акы аныруа, ҳара анхацәа ҳада иаухәарҭаху! Уажәы аакьыскьа Кыҷын ачара аниуаз Аҭаранӡа уцаны, Ормаҭ ҩбаҟа уалыр аҩы уиҭоит, исзаага, иҳәан, суардын ҿыц скамбашь дуқәа наҵаҳәаны Кыҷын иҿы снеит. Уаҟа иуалыр дуқәа ҩба ауардын инақәысҵан, ачарҭ ахы снықәтәаны агәашә сынҭыҵуаны Шьаабан даасҧылт.

Шьаабан имшьҭа цәгьоуп, рҳәоит, аха сара ихасҵаӡомызт... Ашәа ҳәо аккара сыҵаланы сышнеиуаз, џьы дук ашьапаны, абас аршьынаки бжаки раҟара адгьыл инаҟәыҭханы, кылҵәара дук аман. Убрахьтә иҭыппуа убри еиҧш шхырцәаҕь дуӡӡақәак, сара саагылеижьҭеи урҭ ираҟароу егьысымбацт, аӡәы иҳәонгьы смаҳацт Абаҕырҵыс иаҟароуп уҳәартә иҟан.

Скамбашьқәа ааныскылан, акраамҭа сырзыҧшуан, нас исгәазырҧха сыздыруам, аҩысҭаау, мышьҭоу, сеиха аашьҭыхны абри аҿышәҭа снасны, иадпапаланы иад-
#p ~ 69 ~
тәалақәоу ашхырцәаҕь ааӡа дуқәа надысшьыландаз аасгәахәит.

Сеиха схы иаакәыхшаны агәыз аахсыргеит аҿышәҭа убрахьтә иааҭыппит, аха заҟа ҭыппыз ҳәа сызҳәаӡом, иаразнак рҽааизакны сара инсықәпапеит. Изулак аарлаҳәа сыҧсы сыма ауардын снақәтәеит. Убри аамҭазы сыблақәа хәыҷык инцәыҵраашәа санҧшы, скамбашьқәа ирықәпапахьан, урт ҩыҵибарҟьан, абна хыла инасит. Сара ауардын саниалт.

Дук мырҵыкәа џьы махә дук снаҵаргалазаап, саргьы инасыхьҳәазеит, аха сара акгьы сызнамуит.

Ари амахә ачарҭ аларгылақәа ҧыххаауа ишнеиуаз, шахала ауардын иақәҿаҳәаз ауалырқәа инрысын, иҧыххаа ачарҭгьы нҭаҧҽыланы амахә ҳнаҵсит ҳәа сгәы ишаанагоз, даҽа ҵлакы иҩанырҟьан, суардын ҧыххаа, акамбашьқәа рҕьатамақәа ааҧыҵәҵәаны абна инылабга ицеит, саргьы сгәы хаххала иҧҽыз суардын аварахьшәа сынкаҳаит. Аха сыблақәа сызхымтуа ачра иалагахьан. Насыҧшәа, убраҟа Ҳалыл даасықәшәан, аҩныҟа сигеит.

Аҩны снеигаанӡа сышчра счхьан, сыбла ахьҭоу уаҩы имбо сыҟан. Ашхырцәаҕь ахьсыцҳаз аҭыҧқәа рҿы аџьыкӡырӡ ахьыршьуа, ахырҵәы ахьыршьуа аарлаҳәа сыҧсы ааиқәдырхеит. Адырҩаҽны скамбашьқәа џьара ҕдарак аҿы избан, аҩныҟа иаасцеит...

— Лагәсҭанхеит, уара иухьыз амшьҭа иахароу џьушьома, уара унеины ашхырцәаҕьқәа уанреис, даргьы умеисуази, — иҳәеит Алиас.

Убри аамҭазы амҩаду аҿы иаакылсит, адилижангьы ааира убри акәхеит.

Лагәсҭан аҽқәа иманы аҩныҟа дгьежьит.

— Саахынҳәаанӡа аҩны, арахә уҳәа хәыҷык усзаархылаҧш, ҵоуп, уаҟа Рафидагьы дҟалашт, аха, — иҳәеит Алиас.


#p ~ 70 ~
Нас адилижан инақәтәеит. Абраҟа Камаҷыҷ иаҳа длахҿыххеит, амҩан зегьы дрызҵаауан илымбаӡацыз аҩн дуқәа, аӡқәа, ацҳақәа уҳәа анылба. Убас Аҟәа иааит.

Адилижан ишынҭыҵыз, иццакны рыуа Махаз иҿы инеит. Уи даара дреигәырҕьаны дырҧылеит. Чысмысқәак ҟаҵаны ихәы ҳәа изааргаз наирҭеит...

Иззааз, изыргәаҟуаз наиарҳәеит. Нас дара аҩны иааныжыы дцан, арзаҳал зҩышаз аӡәы дааиган, ирҭахыз еиҧш акы аначальник округа ихьӡала, даҽакы апрогимназиа<22> (аӡҕабцәа зҭаз ашкол) аиҳаб ҧҳәыс лыхьӡала иирҩит. Ашьжьымҭан Махази Алиаси Камаҷыҷ дрыманы ицеит апрогимназиахь, уаҟа даараӡа акраамҭа иҧшын, аха уи ашкол аиҳаб ҧҳәыс ддәылмыҧшит, аха лымам, рҳәеит. Нас аокруг аначальник иахь ицеит. Уаҟа зны шәаанҿас, аначальник макьана ашшцәа идикылом, рҳәан, ирыдрымкылт.

Ус, аамҭа кыр цеит. Иҟарҵахуази, аӡҕаб амла даҳаргома, рҳәан, аҩныҟа дыргеит. ҧыҭк анбжьыс еиҭааит аокруг аначальник иҿы, аха дырҩегьых зны шәаанҿас, иҳәан, ашә аҿы игылаз инеимышьҭит.

— Харантәи ҳааит, изыҟалозар, ҳидикылааит, уск ҳаргәаҟуеит, — рҳәеит.

— Харантә шәаамоу, шәахьынтәаазаалакгьы макьана шәидикылом, шәарамоу, шәара шәаҧхьа иаақәазгьы макьана идимкылацт. Ишәымбои, заҟаҩы уаа абра игылоу, заҟаҩгьы нахьхьи аҵла ашәшьыраҿы итәоу, — иҳәеит.

— Урҭ ҳәа узҿу раҧхьа ҳара ҳааитеи, — рҳәеит.

— Шәара иахьа шәааит, урт иацижьҭеигьы абра игылоуп, — иҳәеит.
#n 22 Апрогимназиа – ихарҭәаам агимназиа. Аҳәсақәа рпрогимназиа Аҧсны раҧхьа акәны иаартын Аҟәа 1870 шықәсазы, аха аурыси аҭырқәеи реибашьраан аҭырқәцәа ицҟьашәҟьа иқәырҵеит. Еиҭаартын 1880 шықәсазы
#p ~ 71 ~
Алиас игәы каҳаит, ари ҳахьидикыло егьыҟам ҳәа. Уи аҵкыс апрогимназиа аиҳаб ҧҳәыс лахь ҳцап, рҳәан, уахь ицеит.

Уаҟа иахьнеиз, уажәы аха лымам, ҧыҭрак шәаанҿас, аизара лымоуп, рҳәахт.

Иҧшит, иҧшит, аха ргәы анҿыҕьӡа, аначальник иахь ицеит. Уаҟа ауаа еилахаа иштәаз итәахын. Уаҳа акгьы мҳәакәа Махаз иҩныҟа ицеит иахьа шьҭа иҟаҳҵо егьыҟам ҳәа.

Адырҩаҽны ианаамҭаз ицахт дырҩегьых заа ашкол ахь. Уаҟа уажәы аилатәара рымоуп, аӡәгьы длыдылкылом анырҳәа, аначальник иахь ицеит. Уаҟа ашәшьыраҿы итәақәаз рҿы инеин, даргьы натәеит, аха изгәалашәодаз.

Ус, наҟ-ааҟ ишыбжьаз, уи амшгьы рцәыӡит.

Адырхаҽны еиҭацахт иахьцалац. Аначальник иҿы иахьнеиз ауаа маҷын, хымш, ҧшьымш иҧшыз џьоукы аҧара рымҵәан, иқәҵны ицеит. Џьоукы ашыӡ рыхьын, рыҩныҟа рыҧсы ргеит; егьырҭ аиҳараҩык ҿыц иааиқәаз ракәын, ишакәызаалак, абри аҽны ашшцәа рарзаҳалқәа аажәг аниҳәа, Алиас иарзаҳалгьы уаҟа инарылеиҵеит, даараӡа акранҵы, аҭарџьман даадәылҵын, аначальник инапы зқәиҵаз арзаҳалқәа хнырҳәны изтәқәаз ирзишеит. Алиас иарзаҳалгьы уаҟа инеииркит.

Алиас иарзаҳал аҿы ианын «Апрогимназиа аиҳаб ҧҳәыс дахәаҧшааит» ҳәа.

Ари егьшалымҵуаз Алиас игәазцан, даараӡа иҭаххеит аначальник илабара иоур. Махазгьы даараӡа даашаҟьеит, аха егьилымшеит. Ирухуази, ицеит апрогимназиахь. Камаҷыҷ хәыҷгьы, исарҳәарызеишь ҳәа, дшәаҧырҳаҧуа дрышьҭоуп, уеизгьы-уеизгьы аҩныҟа цатәыс илықәшәаргьы, дук цәгьа илымбар ҟаларын, избан уҳәар усшәа апрогимназиа аиҳаб ҧҳәыс илыхцәажәақәон цқьа деилкааны дыздырқәоз: дгәымбылуп, дыџьбароуп, ахәыҷқәа бзиа дырбом ҳәа.


#p ~ 72 ~
Абраҟа иахьааиз, адырра лырҭеит џьоукы бырҭахуп ҳәа, аха ирласны дыздәылмыҧшит. Нас адырра еиҭалырҭахт аокруг аначальник иҟнытә џьоукы априказ рыманы иҟоуп ҳәа. Убасҟан даадәылҧшын, «Дызусҭда абраҟа аначальник иҟнытә априказ змоу?» — лҳәеит ҧҳәыс шәпа дук, еиқәакы, лылацәақәа ҭчааны, лыхцәы лхы иакәыршаны, маҭәа еиқәаҵәала деилаҳәаны, ҟәбас маҟа ҟьаҟьа дук лымҕаны, лыблақәа бласаркьала ирхианы, лыбжьы аазгәаҩаны, иазаахарбҕьарны.

Махаз, ҳара ҳауп априказ змоу, иҳәан, абри ауаҩ иоуп ибыҳәо, иҧҳа ашкол дҭеиҵарацы... ҳәа ацәажәара дшаҿыз, лара днагьежьын, ииҳәоз акгьы дазымӡырҩӡакәа, наҟ дныҩнабга дцеит.

— Махаз, уара иуҳәаз уҧхасҭақәа иреиуаны иҧхьаӡа, уи аҧҳәыс избо, дызцәшәо иакәымзар, аӡәы сихаҵгылап ҳәа дыҟам, еицжәацижьҭеи амала усырааҧсеит, уус сырӡит. Ари аус ҳзыҟазҵо ҧҳәысӡам, — иҳәеит Алиас.

Ус шырҳәоз, лара даадәылҵын, Алиас дарбану ҳәа дрызҵааит.

— Сара соуп Алиас, — иҳәан, лара дшыҟаз хәыҷык днаскьеит.

— Акы, удокумент, уарзаҳал иагәылоу, аӡҕаб лира ашықәс зҳәо ашәҟәы изакәан шәҟәым, апап иҟнытә иумазароуп, ҩбагьы, ианаамҭаз ашәҟәы алоумгалеит. Иацы ҳалгеит, ашәҟәы алазгалаз рус ҳахәаҧшит, иҳадаҳкылашаз ҳадаҳкылт. Уажәшьҭа ҳаҧыхьа уажәаанынӡа егьзыҟалом, — лҳәеит.

— Шәара иацы ишәыдышәкылт ахәыҷқәа, сара абра бышә сылагылоижьҭеи хымшуп, бызсыхәамҧшызеи? Егьи ашәҟәы ҳәа бызҿу, апап дыҟамызт азы асҭаршыни ақыҭа рсудқәеи рнапы ақәҵаны иаазгеит... (абни аҧҳәыс иажәа дук дазымӡырҩыкәа ирласны лышьҭахьҟа дцошәа аниба, дааццакны), нас ҳаҧыхьа даазгар даанахәару? — дналызҵааит Алиас.
#p ~ 73 ~
Алиас иажәа Махаз аиҭагара дшаҿыз...

— Уиаҟара цәажәара иазаауазеи, аамҭа иахыҧеит сынтәа, ҳаҧыхьа дааигааит, — лҳәан, днагьежьны дцеит.

Алиас дааилашәеит.

— Махаз ухаҵкы, иуасҳәо уаҳауоу, ауаҩы ацәгьа иуит, абна дылалеит, рҳәоит, ҵоуп, абашазгьы зхы зырӡқәо ыҟоуп, уи мап сҳәом, аха абри еиҧшқәа... абри еиҧшқәа рзы ауаҩы ихы ақәирӡыр — уи зиузеи уҳәар, игәнаҳа уқәшәап,— иҳәеит. — Абар хымшуп сыӡҕаб лнапы данкны ақалақь салоуп, сыӡҕаб лакәым, абар уаргьы хымшуп усырааҧсоижьҭеи, ма аначальник, ма абри аҧҳәыс аӡәы уаҩҵас даҳмацәажәеит, аӡәы ила ҳхимырҧшылеит, аус иаҳзыҟаиҵоз зҭахыдаз! Ҧсҳәы амала ицаны иааз иеиҧш, схынҳәны сқыҭа рҿы саннеилак, сҿаббаӡа, ирасҳәо сзымдыруа, сыӡҕаб дсышьҭаргыланы сынкылсып. Абри еиҧш аиҳабырагьы ҳаргьы ҳаҟамзар акәын, аха уи ҳазҭода! — иҳәеит Алиас.

Камаҷыҷ абри лаб ииҳәақәоз зегьы лыхшыҩ рзышьҭны даараӡа ҟәышк леиҧш дырзыӡырҩуан.

— Уи усоуп, Алиас, аха шьҭа уаала аҩныҟа, — иҳәеит Махаз.

Иҟаиҵахуази Алиас, еиманы Махаз иҩны шыҟаз рҿыҩархеит. Ауха Махаз иҭан, ашьжьымҭан рыҩныҟа ицаразы рыҽдырхиеит. Алиас иҧҳәыси иҧҳаи рзын маҭәақәак ихәҳаит. Нас Махазгьы даргьы еиманы адилижанқәа раанҿасырҭа аҟынӡа еиццеит.

Адилижанқәа ирласны ианымца, уаҟа инатәан, ацәажәара иалагеит.

— Иацы ажәаҧҟа уҳәан, иаҵанакуаз сзымдрит: «Ҧсҳәы амала ицаны иааз» ҳәа? — дизҵааит Махаз.

— Аа, уи змааноу уи ауп, ажәытә уаҩагак иаҳ уаҵәы Ҧсҳәынӡа усызцароуп ҳәа иеиҳәеит. Ауаҩага ибзиоуп, иҳәеит, — дыззишьҭуаз ҳәа акгьы еимҳәеит, данишьҭуа еимҳәашеи. Абзамыҟә дхәыцын, уаҵәынӡагьы сыззыҧ-
#p ~ 74 ~
шузеи, уаҵәы шоуроуп, уаханатә сцап, заҟа ирласны саауа аҟара саҳ исџьишьап, иҳәан, ауха ддәықәлеит.

Адырҩаҽны шьыжьы дыҿҟьа-ҿҟьа Ҧсҳәы дынкылст. Зыҟны днеиуазгьы издыруамызт, аха аҳ иҿы акәхап анеира ахьаҭаху, иҳәан, днеит Ҧсҳәы, аҳ иҿы.

— Уабаҟаз, уаазышьҭда?

— Саҳ сузааишьҭит, — иҳәеит.

Уззааишьҭызеи ҳәа данизҵаа, уаҵәы убранӡа усызца, аниҳәа, уаҵәынӡа сзыҧшузеи, уаха сцап, заҟа ирласны саауа аҟара аҳ исџьишьап, сҳәан, иаха сдәықәлеит, сзузааишьҭуаз азы сизымҵааӡеит, — иҳәеит ауаҩага.

Аҳ днахәыц-хәыцын, аа, уи сара издыруеит, иареи сареи ҳаицәажәахьеит, абни ахаҳә ду нахьхьишәа икажьу сзааҭи ҳәа сеиҳәахьан, убри уаҵаланы, иҧымҽкәа, ирласны изга ҳәа еиҳәан, даҵазза ҵабыргыз џьшьа, иаҳ, изааигеит.

— Ааи, усоуп, усоуп убас саргьы исаҳахьан, уажәы исгәалашәеит, — иҳәан, иааибарччеит.

— Алиас, аҩны иумаӡада, иуцхраауа иеиҧш? — дизҵааит Махаз.

— Исымада, аӡәгьы. Уажәы санаауаз, аҩны сыҧшәма ҳгәылаҧҳәыс Рафида даалызныжьны сааит.

— Дарбан уи шәгәылаҧҳәыс Рафида?

— Уи уаргьы дудыруеит, ҧҳәыс еиқәак, аукы, пакы, лыхцәы дуны, иҧаны илықәҧсаны, самырҟәылҳәаҩык, чамгәырарҳәаҩык...

— Ы-ы-ы, дыздыруеит, дыздыруеит! — иҳәеит Махаз. Убри рҳәоны адилижанқәа адәықәлара иалагеит.

Махази Алиаси аагәыдибакылт, Махаз Камаҷыҷ хәыҷы дгәыдикылт, аканфеҭ лиҭеит, ҧарақәакгьы налиркын, днышьҭыхны адилижан днақәиртәеит. Алиас даара џьшьара ду ииҭеит Махаз иааҧсаразы, нас инықәҵны ицеит.


#p ~ 75 ~
#h ХIV
#h ИНАҬЫМ АШКОЛ ИААНАМХӘОЗААП!..

Алиас иҧҳа ашкол дахьизҭамҵаз, аиҳабыра ахьизхьамҧшыз даара гәала дус иман, аха ак зеиҳәодаз!

— Сзашьҭоузеи уеизгьы, исҭаххоит мышкызны, заанаҵ ирхианы исымазааит аӡҕаб лира ашықәс ашәҟәы, сара санахыццакуа аамҭазы сынтәа ишсыхьыз еиҧш џьара дсыцәцар аҵкыс, — иҳәан, днықәланы апап иахь дцеит.

— Дадхеит, уара сынтәа уҟамзаара даара кыр исҧырхагахеит, сыӡҕаб лира ашықәс ашәҟәы сҭахын ашкол лҭаҵаразы, уара уаныҟамла, асҭаршыни асудқәеи рнапы ақәҵаны изгеит шәҟәык, аха ирыдрымкылт. Апап ишәҟәы ааугароуп ҳәа сарҳәеит. Уара ушәҟәы аасҭа урҭ асҭаршыни асудқәеи рышәҟәы акы иаҧсамзаап аус аҿы, — иҳәеит Алиас, апап даласыргәыбзыҕып ҳәа.

— Алиасхеит, уажәраанӡагьы убри узымдыруазар, асҭаршыни асудқәеи апап идукылозма, апап аҳәынҭқараа иаарышьҭыз уаҩуп. Асҭаршыни асудқәеи абра ақыҭан Ҭорҟани, Мшәагәи, уареи уҳәа иалышәхыз уаауп, — иҳәеит апап.

— Ааи, ус акәхап, —иҳәеит Алиас, апап дааиқәшаҳаҭханы, апап игәы иацәымҕу акы, сус иаҧырхагахаша акы сҿы иҭымҵааит ҳәа даацәшәашәа.

— Уи ашәҟәгьы ааҩып ианаамҭоу. Уи азы уеиҵаҳархарым, — иҳәеит апап.

— Иааҩып ҳәа инахга-аахго акәымкәа, зны уара акы уахнагап, зны — сара, убри аҟнытә иахьатәи амш убри аус иазыскит. Изыҟалозар, иахьа иҩны исуҭароуп, уааҧсоит, аха есқьынгьы уи азы сызныҟәом, — иҳәахт Алиас.


#p ~ 76 ~
— Ус ануҳәах, ҳнахәаҧшыпишь ашәҟәы аӡҕаб лышықәс зну, — иҳәан, апап ашәҟәқәа дрыхәаҧшуа далагеит.

Акраамҭа дыҧшаауан апап, ус Алиас иахь даахьаҧшын, ухәыҷы лықәра зну ашәҟәы збом, днаҭӡами уи ҳәа дизҵааит.

— Днаҭӡам, сгәахәуеит, — иҳәеит Алиас.

— Ус акәзар, ашәҟәы данӡам, лықәра иалздыраауазеи?!

— Лықәра абра Ҭорҟан, Мшәагә, Мац уҳәа ирдыруеит. Урҭ рыгәра умгои? Саарыҧхьап, срызҵаап. Нас урҭ ражәала исыҭ ашәҟәы сара сыгәра умгозаргьы, — иҳәахт Алиас.

— Алиасхеит, сара уара угәра сымго џьушьома, аха аӡҕаб днаҭымкәа убри уара изуҳәо ашәҟәы аҭара зыҟалом, — иҳәахт апап.

— Убри аасоумҳәакәа, ҧыҭк уара иутәны исықәындаз, уара исоуҳәаз даара кырзҵазкуа усуп, ахәҧҳа ҳәа аӡәы дҟоуҵароуп, аџьабаа ду убароуп, ахарџь ду ақәҟоуҵароуп, убарҭқәа реиҧшқәа сара исҭахымызт. Изыҟалозар, убриаҟара аус саламҵакәа исуҭар, акы еиҧшымкәа иуџьысшьап, — иҳәеит Алиас, аха апап уи ауиухуаз!

Ус, ишынеицәажәа-ааицәажәоз, аамҭа кыр цеит. Иус иахәарҭаз акгьы изыҟамҵеит, Алиас ацара иақәикуаны еиҧш аан, зны уаанҿасишь, ак сгәалашәеит, иҳәан, апап ашәҟәқәа дрылаҧшуа, акы аҧшаара даҿын. Даараӡа кранҵы, Алиас агәыргьын ухоуҵахьоума ҳәа дизҵааит апап.

Алиас ари иаҳаз уамашәа ибан:

— Убри акәын уажәы исыгыз, убригь абраҟа инацуҵеит. Уаҩы ибахьоума, иаҳахьоума, аҽы анажә ибачартәуан ҳәа, хаҵеи ҧҳәыси анажәлак, агәыргьын рхарҵо. Уажәы сажәымҭыҽха, агәыргьын схасҵоит ҳәа аӡәы иасҳәар, ҧсроуп, ҧхашьароуп, — иҳәеит Алиас. — Аҿыц ҿарҧақәа сзыҧшаа ҳәа акәым уара уҿы сзаа, уажәы сзыргәаҟуа аус сзыҟаҵа ҳәа ауп. Уи ансумҭа, егьырҭ уара еиқәуҧхьаӡаз зылшо сакәым, сыӡҕаб ашкол лҭаҵаразымоу, дырҩегьых
#p ~ 77 ~
сганы сҭаркуазаргьы, уи иуҳәаз сара исылшом. Сыццакуеит уажәы. Даҽазны саап, цқьа ҳаицәажәап. Аӡҕаб лнаҭра мацараҿгьы умаанҿаскәа агәыргьын хаҵара ҳәа иуҳәаз зылшо сакәым. Убри анаҭра ҳәа узҿу азгьы цқьа сҭаацәеи сареи ҳмеицәажәакәа изылшо сакәым, — иҳәан, дҩагыланы иҩны амҩа днықәлеит, ихы иқәыжьны, дхәыцуа. Агәашә аҟынӡа днеиуаны, Алиас даагьежьит ашырҳәа апап иахь, акы ихашҭызшәа. — Дад, Кәасҭа, аказы цқьа сузҵааразы схынҳәит, ахәыҷы лнаҭра ҳәа иуҳәаз уи сара сгәы злазцаз ала, днаҭымзар, ашкол аҿы даархәом. Уи саҳауеит, аха абри агәыргьын хаҵара змааноузеи? Акы еиҧшымкәа иуџьысшьоит убри еилырганы исоуҳәаразы. Абар, сажәраҿы сааит, ишубо еиҧш, убри змааноу сыздырам, — иҳәеит Алиас.

Апап даацәажәан:

— Дад, Алиас, абри агәыргьын хаҵара змааноу убри ауп, хаҵеи ҧҳәыси агәыргьын анырхарҵа нахыс закәанла хаҵеи ҧҳәыси ҳәа иҧхьаӡоуп, ианырҭаху еилыҵуа, ианырҭаху еилало ҳәа изыҟалом. Знык хаҵеи ҧҳәыси ҳәа ианеибага, агәыргьын анырхарҵа, урҭ реилыҵра, ркеибажьра зыҟалом аҷҟәандар<23> уҳәа аиҳабыра ақәшаҳаҭымхакәа, — иҳәеит апап.

— Нас убри азоума агәыргьын зырхарҵо? — иҳәан, деиҭаизҵааит Алиас.

— Ааи, убри еиҧшқәа рзыноуп агәыргьын ззырхарҵо, — иҳәахт апап.

— Ааи, дадхеит Кәасҭа, уара иуҳәо уи ҳара аҧсацәа ҳтәы ззымдыруа, иахьеи иаци иааз аӡәы иҳәар уи егьоурымызт, аха уараҵәҟьа абри еиҧш ануҳәа, даара уамашәа избоит. Аҧсуа иҧҳа, ма иаҳәшьа дкаужьыр, уҷҟәандар иахьгьы дцом, — ууахәамахьгьы, дыҩкылатәаны, дуеихсны угәы ҵыблаа укаижьуеит. Убри азоуп ҳара аҧсацәа
#n 23 Аҷҟәандар (аепископ) – ақьырсиан динхаҵараҿы ауахәама амаҵзуҩцәа еиҳабацәа дреиуан.
#p ~ 78 ~
ҳҿы аҧҳәыс кажьрақәа змаҷу, Кәасҭа, уара иззуҳәаз азы акәзар, иузаҧсам сара сырххара. Анцәа уишазар, усҟәаҵ, ауадаҩ салоумҵан! Дырҩегьых даҽакгьы уасҳәоит, дад, Кәасҭа! Уара уҳапапуп, уҳабуп. Аха сара иахьа исоуҳәаз еиҧш, зегьы ироумҳәан, ацәгьа улырхыр ҟалап...

— Иарбан уи иуасҳәаз?

— Исоуҳәаз, умбои, уҧҳа дзакәан ҧҳам, уҧҳәыс дзакәан ҧҳәысым ҳәа иуҳәаз ухашҭма? Абри еиҧш азы, сара џьоукы-џьоукы здыруеит, урҭ ироуҳәар, ааит, сара сыҧҳа сара сзы закәан ҧҳамзар, уара уоума нас дыззакәан ҧҳау ҳәа, дуеисыр ҟалоит. «Уагьымҳаџьырны аҟәыдгьы уахәо» — ҳәа ирҳәо еиҧш, уагьпапны, ауаа шәыҳәсақәа закәан ҳәсақәам, шәыӡҕабцәа, шәыҷкәынцәа закәан хшарам ҳәа роуҳәо уалагар, бзиа шәылибамхыр ҟалап, — иҳәеит Алиас. — Ауаа рыҳәсақәеи рыҧҳацәеи дара рзы изакәан хшарамзар, нас иззакәан ҳәсақәада, хшарақәада?

— Ус ҳара закәанс иҳамоуп, ашәҟәы ианаҳҵалароуп азакәан ҧҳәыс дызмоу ҳәа агәыргьын зхоу рзы, изхам — закәан ҧҳәысны димам ҳәа, инаҭым ахшара димазар — дзакәан хшарам ҳәа...

— Ас шәара закәанс ишәымазаргьы, даара изакәан бааҧсуп уи. Убри ажәа «дзакәан хшарам» ҳәа иуҳәаз иаҵанакуа удыруама? Уи иаҵанакуа уасҳәеит. Абриаҟара ауадаҩ ҳалашәымҵар ҟамлои?! Аӡә ҧҳәыс дааигар — ашәҟәы ианҵа, ашаҳаҭ даҭахызар, уа ианҵа, ахшара дуоур — иара убас, ус акәымкәа, аӡәы ҧҳәыс дааигар, ауахәамахь днеигароуп, уаҟа ажәлар еизоит. Убарҭ зегьы ишырбо аҷкәыни аӡҕаби акраамҭа жәлар рҿы еиццәырымҵуа шәара инаганы еивашәыргылоит, насгьы абраҟа агәыргьын хыхҩы ҳәа хәыҧҳак, ма ҭауадк, ма аамсҭак абра даҭахуп. Убри арахәҭиаа иҭатәуп, ачара ду изутәуп. Абри аҿгьы узаанҿасуам, наӡаӡа уи уимаҵуҩызароуп. Ажәакала, тәыс ухы иуҭароуп. Анаҭра
#p ~ 79 ~
ҳәа узҿугьы иара убасоуп, аӡы дӡаазхуа ҳәа ҭауадк, ма аамсҭак уааиҧхьароуп, убригь убас арахәҭиаа иуҭароуп, ачара ду изууроуп. Убригь убас уҧсы ҭанаҵы, тәыс ухы иуҭароуп.

— Уи уара узы мацароума, зегьы рзы изакәанны иҟоуп, — иҳәеит апап.

— Уи закәан бзиас измоу дсыздырам, аха ҳара аҧсацәа ҳзы уи закәан бзиам. Ҳара анхацәа уи ҳаимнаҵәоит, ҳарҕьацом, тәыс ҭауади аамсҭеи рзы ҳҟанаҵоит. Ари ззы ибзиоу ҭауади-аамсҭеи шәара апапцәеи шәзоуп, кралашәырҳауеит, ҳара анхацәа уи ҳахнарҵәоит, аҧхьаншәа ишысҳәаз еиҧш, иаҳҧырхагамзар, акы иҳахәаӡауам, — иҳәеит Алиас, дааицрашәан. — Абасоуп шәара азакәан бзиақәа шаҧышәҵауа.

— Уи зегьы рзы изакәанны иҟоуп, уара узы мацара акәым, — иҳәахт апап.

— Издыруеит, ари азакәан сара сзын мацара шакәым изыҟоу, аха иззакәанзаалакгьы, ари ҳара ҳзы ишзакәан бзиам удыруазааит. «Мчымхара кәашароуп» — ҳәа, ицәгьа-ибзиа уа ҳақәымныҟәар шзыҟамло аабоит, — иҳәан, Алиас иҩныҟа иҿынеихеит, игәы дахаҧжәауа.
#h XV
#h ГӘЫРГЬЫН ЗХАМ РЫХШАРА ЗАКӘАН ХШАРАМЗААП!..

Алиас дгәамҵ-хамҵуа, алеи аҳәеи нкыдҟьо, ахәылҧазы аҩны дааит.

— Иухьзеи, уара, апап дуацәҳама? — лҳәан, диазҵааит иҧҳәыс Есма, иара иҟазшьақәа анылба.


#p ~ 80 ~
— Дсацәҳамоу, дагьсысындаз, уи исеиҳәаз сеимҳәакәа. Аӡҕаб днаҭым, уи днаҭымкәа лира ашықәс шәҟәы, аметричастка<24> иҳәоу сыздырам, акы ахьӡиҵеит, сызуҭом, иҳәеит. Уи анаҭра ахәыҧҳарҳара, ахарџьҟаҵара бара ишҧаббои? Уи аҵкыс еицәоу аус абаҟоу! Абри аиҳабыра ҳәа иҳамоу, апап жакьа ду инаиркны, уск уаҩҵас иаҳзыҟазҵо ҳәа аӡәгьы дсымбеит: Аҟәа сахьнеиз, ахылаҧшҩы-аначальник илабарҭагьы смоуит, ашкол еиҳабы аҧҳәыс лакәызар, лаб дызшьыз сара сакәушәа, лыбла аахтны дсыхәамҧшит. Сара сышлацәажәоз, лышьҭахь аасеирханы, наҟ дныҩналт, дыҩнаббартә. Уажәы ари апап исеиҳәо ббоит.

— Уаҟәыҵ убри аус, амала аџьа убоит, сара заа иуасҳәахьеит егьшалымҵуа. Уара сара сҳәатәы уурҳауам. Дарбан нхаҩ ҭыҧҳау аҵара зманы аҧсацәа рахь иудыруа? Урҭ ахылаҧшцәа ззыҟоу, аҵара ззыҟоу ауаа дуқәа рзоуп. Уара урҭ урацлабырц угәы иҭоума?

— Ҵоуп, ус нхаҩы ҭыҧҳак аҵара лыманы дсымбацт, аха уи зхароу ҳәа еиҳарак сгәы иаанаго, аус ишашьҭоу ианааҧсалак, ргәы анақәҧҵәалак, иаҟәыҵуазар акәхап. Аха сара исыӡбит сшьапы ханы сшьамхаҟынӡа инаӡаанӡа сашьҭыҵрым абри аус ҳәа, — ҿааиҭит Алиас.

— Ибзиоуп, нас, уашьҭымҵын абри аус, «амашәыр аҳампал иалоуп» — ҳәа рҳәоит еиҧш, иудыруазеи, машәыршақә дузаархәар. Убри агәыргьын хаҵаратәык арахь иумҳәан. Ианамуӡах, ахәыҷы даҳнаҭып. Убри азы хәыҷык ишааура, ишаҳҳәара ҳәа уашьҭан ҳнеицәажәап, — рҳәан, дасу русқәа нап наддыркит.

Ианаахәла, рырахә-рышәахә зҳәаз иеиҧш, зегьы рҭыҧқәа ианықәырҵа, иааилатәан, анаҭра ҳәа ахәыҷы лзы апап ииҳәаз азы аилацәажәара иалагеит.
#n 24 Аметричастка — ахәыҷы данилак даниз, дахьиз, ижәла, ихьӡ, иаби иани рыхьӡ уҳәа знырҵо шәҟәуп.


#p ~ 81 ~
— Даҳнаҭып, аха дызҳарнаҭрыда? Ҭауадк, аамсҭак, зҳәаз иеиҧш, аҩны раагара дук сақәшаҳаҭым. Урҭ раагара ахарџь ду аҭахуп. Санаӡӡеи, сабаӡӡеи ҳәа урҭ рцара, раара, рҧылара, рныҟәгара сара саӡәыкны уи сахәарҭам. Насгьы есқьынагьы наҟ кыр руҭалароуп, арахь излаухәарҭоу маҷны, — лҳәеит Есма.

— Саргьы урҭ рырхаршьра зҭаху сакәӡам, — иҳәеит Алиасгьы.

Убас ҳаӡҕаб аӡы дызӡааҳархрыда ҳәа иазхәыцуа иштәаз Камаҷыҷ хәыҷы даацәажәан:

— Абраҟа аҷкәын Леуан ҳәа аписар иаало сишәырнаҭыр, аҧхьарагьы аҩрагьы убри исирҵарын, — лҳәеит.

— Абри илҳәаз даараӡа сгәазцеит, иашаны, убри апап наҭрада узышьҭоу ашәҟәы уимҭозар, убри диҳарнаҭып, — лҳәеит Есма, Алиасгьы убри даалықәшаҳаҭхеит.

— Бан бара дбыкәыхшахааит, ҳара ҳаиҳа бара бгәы азцеит убри аус ианаалоз, — лҳәан, Есма Камаҷыҷ даагәыдылкылт.

— Ари аус ҳархиеит. Иаҳшьыша ашьтәа ҳамоуп. Леуан аха анимоу, ҳааиҧхьар, дааип, уи ҳара ҳауара мап азиҳәом. Апап ара дыҟоуп, дабаҳацәцои. Аха убри агәыргьынхаҵара ҳәа апап ииҳәаз азы цқьа срызҵаароуп. Абри еиҧш закәан уаҩы иаҳахьоума, ибахьоума? Сзашьҭоузеи ҳәа исеиҳәоу, иҵабыргыҵәҟьаны исеиҳәоу, убри цқьа еилсыргароуп. Дук мырҵыкәа, аха шаасоуа еиҧш, сцаны сизҵаап.

— Убри агәыргьын хаҵара атәык арахь исоумҳәан. Ҳажәымҭыҽха уареи сареи ҳаивагыланы, ауахәама ҳаҩнаргыланы, агәыргьын ҳхаргыланы, ауаа ҳхыччо. Егьырҭ зегьы шыҟазаалак, абри ак соумҳәан, — лҳәеит Есма.

— Саргьы уи иахәарҭоу сакәӡам, — иҳәеит Алиас. Абас анеибырҳәа ашьҭахь, зны иҿынеихан, дцеит апап иахь. Ҧыҭрак ус баша еицәажәон, иажәа акгьы алымшеит, апап ииҳәац иҳәон. Ашьҭахь Алиас даацәажәан:


#p ~ 82 ~
— Аӡҕаб лнаҭразы сара сыҽсырхиеит. Ӡаахҩыс абри ҳписар Леуан иқәкны сыҟоуп, — иҳәеит.

— Уи ҟаимаҭуп, — иҳәеит апап.

— Нас уи ашьҭахь ашәҟәы изуасҳәаз азы ҳаиҵазырхо ҳәа кыр ҟалома?

— Уара узышьҭоу аус азы анаҭра шәҟәы мацара азхом, Алиас, уи ахьҧоузымдыруеи?

— Нас уаҳа иаҭахыхузеи, анцәа дзықәшәирыз, — иҳәахт Алиас, уи имаҳаӡацшәа.

— Уҧҳәыси уареи агәыргьын шәхашәымҵакәа, уи ашәҟәы иусҭо акгьы иаҧсам.

— Уи шҧа?

— «Уи шҧа», умбои, агәыргьын зхам рыхшара закәан хшарас ирыҧхьаӡом.

— Нас сара сыӡҕаб уара дышҧоуҧхьаӡои?

— Уара уӡҕаб, уи угәы иалымсын, Алиас, закәан иҧҳам, закәан хшарам!

Алиас дааилашәан, дҩагылт дазгәаашәа.

Апапгьы дшәан, дҩагылан, хәыҷык иажәа ааирҧшӡар, иааиркәадар иҭаххеит, аха ииҳәашаз иҳәахьан, далгахьан.

— Ишҧыкәу сара сыӡҕаб дышзакәан ҧҳам, сара дсыҧҳами, нашҧҳаума, нас? Абри еиҧш ажәа аасоумҳәакәа, уаасеихсны сушьыр иаҳа еиҕьын, сара егьа сҳәаргьы, уи баша исоуҳәоз џьысшьон...

— Баша ишҧауасҳәои, уи аӡҕаб уара дуҧҳам, уҧҳәыс дылхымшеит ҳәа акәым сара исҳәо, агәыргьын ухамкәа, ахшара иумоу, ҳара ҳзакәан ала, ҳара апапцәа ҳнапы иану аус аҳасабала, закәан хшароуп ҳәа ашәҟәы сызуҭом, агәыргьын ухамкәа, абриоуп сара иуасҳәарц исҭаху. Егьысала, уара уҧҳа, дызшаз дисасуп, уара дышҧоуҧҳам, уара дуҧҳауп.

— Ус анакәха, ҳара ҳқыҭан агәыргьын зхам рацәоуп, нас урҭ рыхшара зегьы закәан хшараӡами?


#p ~ 83 ~
— Закәызеи, Алиас, иуҳәо? Урҭ зегьы закәан хшароуп шәара шәаҳасабала, аха ҳара апапцәа ҳаҳасабала урҭ закәан хшарам, агәыргьын рхам азы. Алиас, уара узы уадаҩрас иалоузеи, ухәыҷы данунаҭуа ауха ахәылҧазы уҧҳәыси уареи ухәыҷы дызнаҭуа ауаҩи шәааир, уи абраҟа агәыргьын шәхихып, нас ахәыҷы аӡы дӡааихып. Ари акыр зҭаху акы акәӡам.

— Акыр зҭаху акы шҧакәым, ҳара аҭаҳмадацәа ҳажәымҭыҽха ҳмитаҟә-митаҟәуа, ҳаишьҭагыла ауахәамаҿы ҳааны агәыргьын хаҵара, уара ишҧоубо? Даара иҧхасшьоит. Сыҧшәма илымур ҟалап, сара изуӡаргьы.

— Ари ҧхашьараӡам иқьырсиану изы. Уи еицәоу ҧхашьара, хьымӡҕ злоу анцәа уақәимыршәааит! — иҳәеит апап. — Нас зеиҧш уҭаху ашәҟәы усҭап, иахьноуго вба рзамҭо. Нас уӡҕабгьы ашкол дынҭоуҵап, аҵара лоуп, дуаҩхап, — нациҵеит апап.

— Иуҳәогьы саҳауеит, аха сшыҟалара сыздырам, — иҳәан, дҩагылан, Алиас аҩныҟа дцеит. Амҩан дахьцоз, абри апап иажәа дазхәыцуан, иахуго вба рзамҭо ашәҟәы усҭап, нас уӡҕаб ашкол дҭоуҵап, дуаҩхап ҳәа иеиҳәаз.

— Сара агәыргьын хаҵара хьымӡҕшьаны, сыӡҕаб лымҩа сырҟәар, лыгәнаҳа сықәшәап. Уи аҵкыс сазааир еиҕьуп. Аҩныҧҳәысгьы дышҧазымааири, — ҳәа дхәыцуан Алиас.

Аҩны дахьааиз, иҧҳәыс дынизҵаа-ааизҵааит, аха ус иаарласны акгьы леимҳәеит. Ҧыҭрак анаабжьыс, ацәажәара игәаҳәошәа данааҟала, Есмагьы хәыҷык длахҿыхшәа даниба, нас иаацәыригеит апапи иареи еибырҳәаз.

Есма ари ажәа лхы аалхнаҟьеит.

— Апап уиргәыбзыҕзаап, шьҭа агәыргьын ухоуҵаргьы цәгьа иумбошәа узбоит. Уи аҧаҵа дугьы уаргьы шәабаҟаз рҳәааит! Убри акәын уажәы иҳагыз, ҳанажә, агәыргьынхаҵара, убырҭ апапцәа ржакьа рсо аамҭа анцәа иҭаргыл!..


#p ~ 84 ~
— Бара, апап ихароузеи, ҳаӡҕаб џьара шәҟәыҧхьарак ҳазлырҵозар ҳәа ауп, апап сҳәаргьы, адикәан сҳәаргьы, уахь сыздәықәу...

— Убырҭ апапи адикәани иузыҟарҵо акгьы ыҟам. Амала ҳажәымҭыҽха ауахәама ҳҭаургылоит, ауаа ҳхыччо.

— Сыӡҕаб аҵара сызлыҭанда, ҩынтәгьы агәыргьын схасҵарын. Бара ишыбҳәо сыздырам, аха ҳаӡҕаб аҵара лыманы дҟалар, ҳара ҳзы заҟа ихьӡ дуу бдыруама! Убри анаҩс ларгьы дуаҩхап.

— Уӡҕаб аҵара лоур, аҷкәынцәа асалам шәҟәы рзылыҩуа далагап, нас ахьӡ ду улыргап! — лҳәан, лааигәара акьанџьазы аҵкы зӡахуаз Камаҷыҷ лхы днықәсит, дазаасамырҟәылшәа.

— Уаҳа ишәҳәара аншәмоу, сара асамырҟәыл сылшәхуеит, – лҳәеит Камаҷыҷ, днагылан, наҟтәирахь ахәшҭаара дныҽҳәатәеит.

— Закәызеи, дад, ибӡахуа? Ҳара аҭыҧҳара базаҳкуеит, бара акьанџьа аҵкы азыбӡахуама? — иҳәеит Алиас.

Нас дырҩегьых аицәажәара иналагахт, ахәыҷы дшырнаҭша, агәыргьын шырхарҵара атәы. Алиас имуӡошәа анылба, Есмагьы дазыразхеит, еиҳарак ҳаӡҕаб акы илыхәарҭахоит ҳәа.

Абри ашьҭахь ҧыҭк анаабжьыс, аписар Леуан адырра ирҭеит абри еиҧшгьы, абри еиҧшгьы азы уаҳҭахуп ҳәа. Иаргьы мап имҳәеит. Алиас иуара ҵкьыҵкьеишьозма, деигәырҕьаны дазыразхеит.

Уажәшьҭа русқәа дырҽеит, апап иниацәажәан, аҿҳәара иҟарҵаз ауха аписар дрыманы инеин, маӡалашәа апап агәыргьын рхаиҵеит, нас уахьынтә инагьежьын, Алиас иҩны иааин, агәылацәа ааизырган, ахәыҷы дырнаҭит.

Ауха шаанӡа ачара инахатәан: ихәмарт, иччеит рызхара. Камаҷыҷ хәыҷы аҩынтәраан данырныҳәоз, лыҩхәы аныржәуаз, лыхьӡ змааназ, иаҵанакуаз, даниз аҳәсақәа,
#p ~ 85 ~
ахацәа уҳәа ирҳәақәаз ргәаладыршәеит: ахаҵамус аҿы ахацәа дышреиҕьхаша, хьымӡҕык шылымгаша, аҧҳәысмус азгьы аҳәса дреиҕьны дшыҟалаша атәы, насгьы аҵара бзиа лоуны, анхацәа ирзеиҕьу аус ныҟәылго дшыҟалаша, агәабзиара шлоуша атәы зегьы рҳәақәеит.

Апап дахьтәаз, апапи адини рызгьы усуҩ ҕәҕәаны дҟаларазы ҳәагьы, нациҵеит.

— Уи шҧа, апапи адин уси зыркәадашазы дусуҩ ҕәҕәаны дҟалааит, уҳәама? — иҳәеит Леуан.

— Ҳаи, уара Леуан маӡа уҳәа, аргама уҳәа, абри аҧсаҭа ус иаҧырхагоу акәымзар, даҽакы уҳәом. Амала ирҳәом уара асоциалистцәа рҿы маӡала аус ууеит ҳәа ирҳәо, — иҳәеит апап дгәааны, дагьыҩагылт, амцеиҧш деибакуа.

— Ааи, уара уакәын ари сазымҳәацыз, уаргьы уаха абра уаацәырҵит. Уажәы аакьыскьа ахылаҧшҩы дсацәажәон абри аҵыхәала, уара уакәхап убри иҿы ибыжәыз!

— Дбыжәит, захьӡузеи, сара ишҧыкәу сышбыжәуаз! Ишҧыкәу ушсацәҳауа? —иҳәан, апап аишәа даахыҵит.

Алиас днеин, апап диҳәо-дичо аарлаҳәа аишәа днахаиртәеит. Ашьҭахь Леуан иахь днагьежьын, акы еиҧшымкәа суҳәоит, уаха сыҩны, счара хәыҷаҿы, апап уимацәҳаразы, шәгәы нибамырхаразы ҳәа, нас егьырҭ ачара иахатәақәазгьы зегьы нарыбжьалан, иааиндыршәашәа рун, дасу рҭыҧқәа рҿы иеиҭанадыртәеит. Нас ачара еиҭадырҽеит...

Убас шаанӡа ачара иахатәан, ианша, дасу рыҩнқәа рахь ицеит, аҧшәма дныҳәа-ныҧхьаны.

Асасцәа нықәҵны рыҩнқәа рахь ианца, Алиас даацәажәан:

— Ҵоуп, ахарџь ҳауит, аџьабаа аабеит гәамҧха-цәымҕха ахәыҷы даҳнаҭит, ҭакрак еиҧш иаҳаҧхьаӡоз агәыргьынхаҵарагьы аагәаҕьит. Аха шьҭа агәра ганы сыҟоуп, ҳаҕоу инасыҧ цәгьахеит, мамзар ҳаӡҕаб ашкол даанахәап ҳәа, аҵара лоуп, дуаҩхап ҳәа, — иҳәеит.


#p ~ 86 ~
— Иаамушаз, иаҳамгәаҕьышаз анаагәаҕь, уажәшьҭа усгьы ма ҳаӡҕаб аҵараҿы даанахәанда, — лҳәеит Есмагьы.

— Уажәшьҭа аҵараҿы даанахәарым ҳәа сшәом. Аха, ак басҳәоит бара, ҵыҧх аӡҕаб ашкол аҿы данназга, убри ашкол еиҳабы, аҧҳәыс еиқәыззашәа иҟаз, уӡҕаб аҩра-аҧхьара ҳәа акыр лдырӡома ҳәа дсазҵааит. Ибдыруазеи сынтәа данназгалак убри ҿарҧас исылҭар.

— Нас угәы иҭоузеи убри азы?

— Сгәы иҭоузеи, бымбои, уажәы усшәа исҳәоит, наҟ-наҟ иаҳа ҳазхәыцып! Абри ҳахәыҧҳа ҿыц Леуан тәым қыҭантәиуп. Абраҟа иан дыҟам, иаб дыҟам зҳәаз иеиҧш, асҭаршын иҩны дыҟоуп. Абрахь ҳааиҧхьаны ҳаҩныҟа даагар, иара изынгьы еиҕьуп. Ҳаӡҕабгьы анбан хәыҷык лирҵар, убригь акы илыхәарын, ашкол аҭаларазы вба лырҭарымызт.

— Уара уҧхыӡгьы улабҿабагьы убри аӡҕаб ашкол лҭаҵара акәымзар, уаҳа даҽакахьы ухы ыҟам. Иҟаҳҵап убригь, иалшо аабап, иара ҳахәыҧҳагьы ииҳәо, игәы зызцо еилаҳкаап.

— Уи мап иҳәап ҳәа, бара бымшәан, уимоу ҳаиуацәахаанӡагьы иара арахь исеиҳәахьан, ҳара ҳҿы дыҟазар шеиҕьишьоз. Ибымдыруеи ҳасҭаршын иуаҩышьа?!

— Уи иҟны асҟаамҭа дызлаанҿасызгьы уамашәа избоит... Аха асҵәҟьа иаарласны акгьы иоумҳәан. Наҟ-наҟ иаргьы игәы иаанаго убап, иуаҳап, ҳаргьы ҳазхәыцып, — лҳәеит Есма, убри аҿгьы иаанҿасит.

Абри ашьҭахь, жәабаҟа мшы ааиасуаны, аизараҿы Алиаси Леуани еиқәшәеит. Даараӡа гәахәас иҟаиҵеит Леуан Алиас иеиҳәаз. Дук мырҵыкәагьы Леуан дааит дара рахь. Деиҵазырхоз, «ацгәы хҵәаны алыҕәра иқәлеит» — ҳәа, иҽи икәадыри ракәын имаз, иҽы днақәтәан, дааит. Убри аҽны инаркны Камаҷыҷ ашәҟәы даирҧхьо далагеит.


#p ~ 87 ~
Абри деигәырҕьон Алиас, адунеи амаа зкыз аӡә иеиҧш ихы иҧхьаӡон, адгьыл шьаҵатәыс иман, ажәҩан — хылҧасы, убриаҟара абри аус деигәырҕьеит.

Камаҷыҷ ашколқәа рахь ацара аамҭанӡа, фба-быжьба мза рыҩнутцҟа аҧхьареи аҩреи ибзианы илҵеит, даара згәеилыхра бзиаз аӡәы лакәын. Уажәшьҭа деиҵазырхо ҳәа ус ыҟам, ианаамҭоу лнагароуп, избан уҳәар, ҵыҧхгьы хәыҷык абри аус иақәдыргәыҕхьан...
#h XVI
#h ДЫРҨЕГЬ АҞӘАҞА

Аамҭа ццакуеит мыцхәы аус зуа рызгьы акгьы зымуа рызгьы. Зегьы рзы еиҧшны аамҭа ццакуа ицоит, аха зегьы еиҧшны рхы ирзархәом.

Абри аамҭа даара лхы иалырхәеит Камаҷыҷ: аҩра, аҧхьара, аҳасабра уҳәа даара ибзианы илҵеит, амала абызшәазы, аурыс бызшәазы, ҳәараҭахым, кыр деиҵаханы дыҟан, избан уҳәар, Леуан иахьтә иаалаҳауаз акәымзар уаҳа аӡә иахьтә илаҳауамызт, аӡәгьы иҳәомызт аҩнаҭаҿы.

Уимоу ақыҭангьы аурыс бызшәа зҳәоз дыҟамызт. Аха уеизгьы уи аамҭа хәыҷы иалыршаны бзиа илҳәон аурыс бызшәа, убриаҟара лгәеилыхра бзиан, баҩҷыда лылан азы.

Ианаамҭаз Леуан Аҟәа апрогимназиахь ишьҭит арзаҳал иагәылаҵаны Камаҷыҷ лнаҭратә, лықәратә «аметричаска».

Аамҭа ццакит, аамҭа ааит, иааит Аҟәаҟа ацара аамҭа.

Камаҷыҷ шьыжьӡа дгылт. Уажәы ҵыҧх еиҧш акәымкәа сынтәа Леуангьы дрыццоит, Аҟәагьы ауа дрымоуп, ацхырааҩ дрымоуп. Зныкыр даанахәарц дыҟазар,
#p ~ 88 ~
сынтәа уеизгьы-уеизгьы ашкол даанахәароуп, убриаҟара цхыраацәа лымоуп, ларгьы бзиа дазыҟаҵоуп.

Какалк ркын, Алиасгьы, Камаҷыҷгьы, Леуангьы нҽыжәлеит.

Цәыкьаӡа Аҟәа инеит. Ахәылҧазы Махаз ихәыҷқәагьы Камаҷыҷгьы акино ахь ирган, асахьа бзиақәа ддырбеит.

Адырҩаҽны шьыжьнаҵа ицеит зегьы Махазгьы дрыманы апрогимназиахь. Уаҟа ирулак аиҳабы дырбан, арзаҳалгьы налырҭеит. Аӡҕаб аҩра-аҧхьарагьы хар лымамкәа ишылдыруаз нанҵаны, аӡҕабгьы дылдырбеит.

— Уаҵәы ҳрыхәаҧшуеит арзаҳалқәа, аначальник округагьы абра дҟалауеит, — лҳәеит, — иаанахәои иаанамхәои уаҵәы абраҟа еилҳаргоит. Нас уаҵәы, уаҵәашьҭахь шәаадгылар, ишәаҳап аҭак, — лҳәеит.

Убри рызмырхакәа ицан, аначальникгьы арзаҳал ирҭеит.

Ргәы рҭынчны иаахт Махаз иҩны. Ахәылҧазы еиҭарбахт акино, асахьа ҿыцқәа ддырбоит анырҳәа, уаҟа ирбаз асахьақәа даараӡа ргәы иахәеит.

Адырҩаҽны шьыжьӡа ицахт дырҩегьых, ишцацыз еиҧш, апрогимназиахь. Хәлаанӡа иҧшын уаҟа, аха акгьы рзеилымкааит, аокруг аначальник ианаамҭаз дмааит.

Адырхаҽны еиҭацахт апрогимназиахь. Хәлаанӡа итәан уаҟа, аха аусқәа ирыхәаҧшуеит, рҳәан, дырҩегьых акгьы рзеилымкааит. Дара реиҧш иҧшқәаз рацәан, еибаргәрым-шәрымуа зегьы нықәҵны ицеит.

Аҧшьымш рзы шьыбжьоншәа ҧҳәыск даадәылҵын (Махаз излеиҳәаз ала, уаҟа аӡҕабцәа азырҧхьо дреиуоуп), иаанахәази иаанамхәази рылалҳәеит.

Абри аус иазыҧшны иҟақәаз зегьы рҽеизыркын, илзыӡырҩуан.

— Абри аӡҕаб аабеи бжаки шықәса зхыҵуа, дрыдрымкылеит лықәра маҷцәоуп азы. Араҟа апансион аҟ-
#p ~ 89 ~
ны ихәыҷӡоу дрыдыркылом, лҽылзеилаҳәом, лхы дзахылаҧшуам, ус иҟоу рзы аӡӡеицәа ҳамам. Убри илеиҧшуп абарҭгьы, — лҳәан, фҩык раҟара ахәыҷқәа лыҧхьаӡеит. Камаҷыҷ лыжәла лҳәан: — Ари аӡҕаб лықәра дахыҧеит, жәеиза шықәса лхыҵит, лықәра дууп, лҵара маҷуп, — лҳәеит.

— Иҟалазеи, ҵыҧх даазган, «аамҭа иахыҧеит» рҳәеит, сынтәа даазган, «лықәра иахыҧеит» рҳәеит, «лықәра дууп, лҵара маҷуп» шәҳәоит, лҵара маҷымзар, шәара шәахь уи даазгаӡомызт...

— Ишьҭырхыз аус шәыласҳәарц снапы ианырҵеит, ус изыҟалаз атәы сара егьсыздыруам, — лҳәеит ирылазҳәоз аҧҳәыс.

— Уи бзиоуп, аха иаанахәаз рыжәлақәа бымҳәаӡеит, иаанамхәаз роуп зыжәла бҳәа, — иҳәеит Алиас.

— Иаанахәаз абарҭ роуп, — лҳәан, быжьҩык, ааҩык раҟара рыжәлақәа лҳәеит.

— Арҭ зыжәлақәа бҳәаз зегьы ҭауади аамсҭеи афицарцәеи рыхшара роуп. Ус анакәха, ҭауади аамсҭеи афицарцәеи рыҧҳацәа роуп араҟа иаанахәо шәҳәар, ҳара анхацәа амала аџьабаа ҳхы иаҳарбозу, — иҳәеит Алиас, аха иажәа заҳауадаз, уи аҧҳәыс днагьежьын, лышьҭахьҟа дцеит, Алиас имала иҽизымшьуа уа даақәхеит. Ицқәазгьы ихьымӡҕыршьеит, аха иркызи!

— Ианбыкәушь абарҭ нхаҩы изхьамҧшуа ҳхылаҧшцәеи ҳареи акы ҳанеиҟәнаго! — иҳәеит Алиас, игәы ҧыжәжәо.

— Убри аамҭагьы убахра уҟоуп, — иҳәеит Леуан.

— Уара, абри еиҧш аҳәарақәа шәырҟәаҵишь, ауаа ирышьклаҧшуа иҟоуп, ирҳәозеишь ҳәа. Егьырҭ шыҟазаалакгьы уара Леуан амалагьы хәыҷык уцәа цәгьашәа уҟоуп, — иҳәеит Махаз.

— Сцәа цәгьа егьи, арҭи ҳареи акы ҳаиҧырнагандаз, иҟалалакгьы, — иҳәан Леуан, инықәҵны Махазраа рахь ицеит.


#p ~ 90 ~
Адырҩаҽны ианааша рҩныҟа ихынҳәит, рхы-ргәы ацәмаҷны, урысыр, шьак рылымҵуа, иахьааз аӡәы дрызҵаар, иарҳәаша рзымдыруа, аҵабырг рҳәар, иацәыҧхашьо.

Абраҟа Есма днаҧшын, Алиаси Леуани Камаҷыҷ дрыбжьаргыланы ишаауаз анылба, даара иаалцәымыҕхеит. Ианааҽыжәҵқәа, днеин, лхәыҷы даагәыдылкылт:

— Нанхеит, зхәыҷы џьара дыҟаны аҩны данааилак, лан лгәы иалсуа уаҩы ибахьоума, аха бара уаҟа брыдрымкылакәа бахьааз, бан лыҧсра ббанда, бго-бааго ҵыҧхижьҭеи брымоуп, сынтәа ма брыдыркылоит ҳәа сыҟан...

— Нан, бара бымшәан, сара аҩны сшыҟоу убра иддырҵо аҟара уеизгьы исҵоит — лҳәеит Камаҷыҷ, лан лгәала хәыҷык иаалыркәадаразы.

— Уигьы здыруеит, нан, аха... — лҳәоны, Алиас дааникылт.

— Зны аҩны ҳнеип, ҳнатәап, хәыҷык ҳаҧсы ҳшьап, нас ҳцәажәалап, — иҳәеит.

— Ааи, убригьы ҵабыргуп, аха сгәы ааибакшәа сҟалан, — лҳәан, лҽаанылкылт.

Абраҟа, убарҭ шаауаз лдыруазшәа, иаҳа ҷыдала рхәы бзианы ирхианы илыман, абҕьааҳәа рҿы рнапы длырӡәӡәан, рхәы инахалыртәеит. Ҭынч крырфеит, абри еиҧш иахьӡзар аҭынчра.

Алиас иҽизнымкылт, абҕьааҳәа Аҟәа иӡҕаб дышрыдрымкылаз атәы аҳәара далагеит.

— Уеизгьы вбас илырҭазеи ҳаӡҕаб? Ҵыҧх «аамҭа иахыҧеит», — рҳәеит, сынтәа иҟалазеи зырҳәа?

— Сынтәа иҟалазеи, рхы згаша, иқәызхыша ҟалеит!

— Уеизгьы?

— Уеизгьы, бымбои, ҵыҧх «аамҭа иахыҧеит» рҳәеит, сынтәа «лықәра иахыҧеит» рҳәеит.


#p ~ 91 ~
— Ааи, урҭ аҵарҭышагацәа «хыҧарада» акгьы ззымдыруа, изҵысуа иахзырҧаша аамҭакы анцәа ҳазшаз иргәыдижьлааит! — лҳәан, дшәиуа аҩны дныҩнашылт.

— Сара суаҩызар, убарҭ ргәаҕ аҟнытә Камаҷыҷ хәыҷы дҵараданы дынсыжьуам! — иҳәеит Леуан.

— Сара сҳәатәы хеимҵеит акәымзар, абриаҟара ауадаҩ далаломызт, аха уи уаҩы иҳәатәы дазыӡырҩуам, «ашьа ицаша ада иалагылом» — ҳәа, џьабаас уи идзаарын, ихигаанӡа дзашьҭымҵит, — лҳәеит Есма.

— Цәгьарас изузеи? Ауа бзиа дсырҳаит, — иҳәеит Алиас, Леуан иахь днахьаҧшны.

— Уигьы ҵабыргуп, аха ҵыҧхижьҭеи уздынҵәалаз аус акгьы ахьузалмыршаз ауп сгәы иалоу. Арҭ ахылаҧшцәа ззыҟоу ҭауади аамсҭеи рзоуп. Урҭ рзоуп аус зыруа. Урҭ рҵеицәа роуп аҵара здырҵо. Урҭ уанрацлаб убас шухьуаз здыруан.

— Уи аҿы бара бҵабыргуп, ибымаскуам.

— Ишҧасымоукуеи, урҭ анхацәа ирықәтәаны аус шыддыруша аҳасабоуп ирымоу, ҵарак раҳҭап, егьип ҳәа акәӡам.

— Анхацәа ирықәтәоит, анылҳәа, уажәы иаасгәалашәеит, Гәыҧ, Маршьан Дырмит иаҳҭны аначальник Филипович Гәыҧаа рысҭаршын А. Бабыз диқәтәеит, рҳәеит.

Леуан, уара умсааит, убри шыҟалаз шҳауҳәара, убри уақәшәеит, рҳәоит! — Убри ажәабжь ҳналанагалар, издыруада аҧшәмаҧҳәыс хәыҷык лгәылхашҭыр, ааигәахәт Алиас.

— Ибзиоуп, нас, — иҳәан, Леуан ацәажәара дналагеит.

— Уажәа хьыла иҧысҟоит, зынзаҵәык уаанҿасишь! Бабацеи бара! Абраҟа бааӡырҩишь, ахылаҧшцәа анхацәа ирықәтәоит, бҳәон, иҵабыргыҵәҟьаны ус ишыҟоу Леуан иҳәоит. Бааӡырҩишь! — иҳәеит Алиас.


#p ~ 92 ~
Есма дааин, рааигәара даагылт. Леуан, бтәа, иҳәеит, аха дымтәеит, сгылазааит, лҳәан, уаҟа рааигәара даагылт.

Нас Леуан иажәа ааирҿыцт.

— Уи ссиршәа иҟалеит. Гәыҧ аизара ду ыҟан. Аначальник Филипович Очамчырантәи дааит убри аҽны, ианыхәла, Маршьан Дырмит иаҳҭныҟа дигеит, истражқәа шицыз. Даара чара бзиа иуит Дырмит убри ауха. Ачара ишахатәаз, аҵх кырцеит. Аӡҕабцәеи аҷкәынцәеи ӡәырҩ дыркәашеит. Аначальник даараӡа аҩыжәны дыҟан.

Изҳәаз дсыздыруам, аӡәы асҭаршын Бабыз даара дкәашаҩ бзиоуп ҳәа аарылеиҵеит. Ари Филипович илымҳа иҭасит, уажәыҵәҟьа даажәгароуп, дшәыркәашароуп ҳәа, аҽшьра далагеит. Дырмитгьы укәашароуп ҳәа идицалт, нас даақәлан, акәашара далагеит. Зынӡак дышьҭхысааны акәашара даҿын, аинҟьацәагьы зынӡак идырдыдӡеит, ашәа зҳәоз ракәзар идыркьыкьӡеит... Аҩы иаганы игылаз аначальник, иихәыцх здырхуада, деилашәаны дшыҧшуаз, Бабыз дкәашо, дшьацәхыртәуа, улаҧш ихьымӡо дҧыруама уҳәаратәы, икалҭқәа ҧырҧыруа иҳаракны, иӡара еиҩҵәашашәа ипаӡа, маркатылла иаахысҵәап, уҳәаратәы, ихҭарҧа рқьақьа ачыхәеи аҿацәқәеи ааилалан, абарҵа змоу ахылҧа ҟьаҟьақәа реиҧш иџаџаӡа ихы иаваҧыруа, ишьапы иааихьишьуаз улаҧш ахьымӡо зны дшьацәхыртәуа, зны дықәгьежьуа, зныхгьы дынкаҧашәа ныҟаҵо, усҟан дҧырны аҩада — ажәҩан ахь — дцома уҳәаратәы, дааивалт аначальник.

Ари еилашәаны игылаз аначальник, уаҳа изымычҳазар акәхап дууаӡа аишәа дҩықәҧалт. Уахьынтәи дууаӡа дыҧан, иҧырҧыруа иааивалаз асҭаршын ихәда днықәтәеит, ишьапқәа ихәда ихшьы.


#p ~ 93 ~
Ари уамашәа ирбеит уаҟа игылаз зегьы, игачамкны иаанхеит.

Аамҭа ӡнын, адәахьы иҕьеҩны иҵаауан, мыцхәы ихьҭан. Дырмит иаҧсуа уаџьаҟ ду амца агәгәаҳәа иҭан, уардын бжак ҟалап уҳәартә, амҿы ҭажьын.

— Аа, абааҧсы, наҟ ауаџьаҟ дҭажь! — аӡәы ибжьы аарылаҩит уа игылақәаз рахьтә.

Зыбжьы газ ибжьы аҵыхәа ааҧҵәаанӡа, иара Бабызгьы, уи ихәыцны иман уҳәартә, ашьабсҭеиҧш дынкаҧан, ауаџьаҟ ду днадҧалеит. Ашыжәҳәа ихы нлаирҟәын, аначальник днеихирыҩрын, амцахь иҿынеихеит. Убри аамҭазы ахьҭа иакны истражқәа руаӡәы амца иҽҳәагылаз, уи уаргьы дудыруеит, Енуқь ҳәа Агәылаа, ахьшь еиҧш днеимҵасны, амцаҟынӡа днамышьҭкәа днаихеит иара иахь... Дааиқәирхеит.

— Уи азы асҭаршын изырузи ашьҭахьы? — Алиас Леуан диазҵааит.

— Аҩы иаганы иҟаз аначальник иҟалаз ҳәа акгьы изеилымкааит, иара акгьы анизеилымкаа, егьырҭгьы егьрымҳәеит.

— Афырхаҵа иакәын уи асҭаршын. Аӡҩыбжьаа рысҭаршын Акәыҵниа иаамышьҭахь абри даара ахаҵара бзиа иуит, — иҳәеит Алиас.

— Абри аначальник иоума Аӡҩыбжьаа рысҭаршын исыз? — лҳәан, дизҵааит Есма.

— Мамоу, уи даҽаӡәын, Чечелиов иакәын.

— Нас аначальникцәа зегьы аапкыма, анцәа ираапкааит! — лҳәеит Есма.

— Урҭ рахьтә иаапкымыз ҳәа аӡәы дсымбеит. Ҵыҧх аҧхын ус дук аҵыхәала абжьыуаа реизара ҟарҵеит. Мықә аусҳәарҭаҿы ажәлар еизаны аначальник изыҧшын. Шьыбжьхышәҭит. Усҟан начальникс иҟаз Коликов ҳәа

изыҧхьоз иакәын. Ус ишизыҧшыз, аӡәы ибжьы геит,
#p ~ 94 ~
аначальник даауеит ҳәа. Зегьы ҩагылақәеит. Ианҧшы, аначальник даауеит, иҵабыргыҵәҟьаны. Даауеит, аха иҽы дасны, дыҩны даауеит, астражқәагьы рацәаӡаны ицуп. — «Абри иахьа дзырқьырсианзеи?» — рҳәеит уа игылақәаз аҭахмадцәа џьоукы. Даара ҵарык иоуп ҳәагьы аӡәы инациҵеит. Ус шырҳәоз, даарзааигәаӡахеит, аха иҽы ахы ахьаанимкыло уамашәа ирбон. Заҟа иҽы ахы аанимкылара, еиҳагьы дасны, имаҳмыз арбаны ажәлар реидгәыҧлараҵәҟьа далалт, истражқәагьы рначальник ажәлар рыгәҭаҿы амҩа илихыз еицырхәоуны инанылт.

Аначальник, дзынҟьази инҧази еиҟараны, ажәлар рыгәҭа дналст, ҧыҭк днаскьаны деиҭаагьежьын, дырҩегьых ажәлар рыжәпара иарбаны иҿааихеит. Астражқәагьы аахьаҳәын, рначальник иааишьҭалт.

— Ааи, шәанаџьалбеит, аҩы даганы дыҟоуп, ҳанирҵәоит! — аӡәы дыҩныҵәааит. Ус, аначальник иҽы ахы даамыхаӡакәа деиҭаарылалахт. Ҧаса данрылалаз ажәлар ргәырҽанӡамызт, иҽы ахы изнымкылакәа дрылалаз џьыршьеит, уажәы ус иҟамлеит. Аиҳабацәа Осман, Кьагәа, Ҳабыџь, Гәаџьа уҳәа ажәлар инрылаҳәҳәеит: — Шәис, зан илеиҧшым! Дҽыжәҳәаны наҟ дкашәыжь! — ҳәа. Зааигәара днеиз иҽы ахы иасуан, агәчама уҳәа, иара иаахозгьы рацәан. Ус, дрызҽыжәымҟьакәа ажәлар днарылсуа далагеит, избан уҳәар, астражқәа ивагылт наҟ-ааҟ.

Лаба зкымыз ауаа агәырқьҳәа рааигәара иҟаз агәара инасын, иҧыххаа инықәҵа, аҵәҩанқәа ҩалҳәаны астражқәеи иареи инарыжәлеит, нас астражқәа, аҽыхацәа аҽыҩҷкәын ивагыланы данырго еиҧш, инаивагылан, еиханы рышьҭахьҟа, Очамчыраҟа идәықәылт, ацәгьара шыҟалоз анырдыр.

Ажәлар ҵысын ишьҭалт. Аҽцәа, ашьаҟацәа уҳәа аӡәгьы даанымхакәа, ус зегьы ҳаибарҵысны Очамчыра
#p ~ 95 ~
ҳнеит. Саргьы убра срылан, ҳара ҳаҧхьа иара днеихьан. Аказақ сотниа итәаз уҳәа, нас агаҿа хьчацәа асолдаҭқәа уҳәа агәырқьҳәа рҽааҳабжьарыжьын, ҳаиқәыркит...

— Нас абарҭ реиҧш иҟоу ахылаҧшцәа рҿы акәызма сыӡҕаб аҵара лоуп ҳәа уахьгәыҕуаз? — лҳәеит Есма, Алиас иахь лхы нарханы.

— Уи сара исуалзааит, Камаҷыҷ дҵараданы дынхозар, сара уаҩыс сшәымҧхьаӡан. Шәара уи гәырҩас ишәымкын, — иҳәан, Леуан дҩагыланы аусҳәарҭахь дцеит, кырҵуеит уахь сымцеижьҭеи ҳәа.
#h ХVII
#h КАМАҶЫҶ ЛГӘЫЛАЦӘА АХӘЫҶҚӘА АКИНО ДЛЫРБОИТ

Камаҷыҷ ашкол даанамхәакәа лышьҭахьҟа данхынҳәы, ҧаса еиҧшымкәа лҽадцаланы аҵара далагеит.

Аҟәа апрогимназиаҿы изҵақәоз аӡҕабцәа драцлабуазшәа, абри аҿы даара длыцхраауан Леуан.

Зны аҩра-аҧхьара лгәы анарҿыҕь, дыҩны дцеит ахәыҷқәа ахьыхәмаруаз адәахьы.

Ахәыҷқәа Камаҷыҷ лнеира даараӡа еигәырҕьеит, избан уҳәар, Аҟәа илбаз аҩнқәа, аулицақәа, цәымзада-мцада изырлашоз уҳәа ртәы, еиҳарак, акино аҿы асахьақәа илбаз ртәы ахьралҳәоз азы. Усгьы лара лахҿыхк лакәын, уи даннеилак, ахәыҷқәа рыхәмарра иаҳа еиҕьхон, ргәырҕьара-рыччара иазҳауан.

Ахәыҷқәа дышнеиз еиҧш асахьа илбақәаз ртәы ҳаҳәа ҳәа дыркит. Асахьақәа рҭыӡшәа иаҳа ргәы иахәон.


#p ~ 96 ~
— Ишәасҳәахьеит, уаҳа ишҧашәасҳәои! — лҳәан, дышхәыцуаз, агаҟа данынаҧш, аҧсҭҳәақәа неилыс-ҩеилысуа илбеит, даараӡа данырзыҧшы, акино аҿы илбаз асахьақәа иреиҧшнылшьалт.

— Шәнаҧшишь абнахь агаҟа, амшын инахыкшәа, хыхь, — лҳәан, лнапы налырххан, аҧсҭҳәақәа рахь ахәыҷқәа налырҧшит.

Иҵабыргыҵәҟьаны, амшын инахыкны хкы-хкыла еиҧшымкәа, акы амра ахьалашуаз, иҟәымшәышәӡа иҟан, ҿыц иаагәылырхыз абамба бзиа еиҧш, снылатәандаз уҳәаратәы ичаҟәаӡа икыдын, ҽырҵысра амамкәа амра алашуа, даҽакых, иаҳа иазцәеиқәараны уи инахыкшәа икыдын. Уи ашкәакәа еиҧшҵәҟьа иҭынчны, џьарак ишьақәгыланы иҟамызт. Џьара неирҭак аманы, сзынаӡандаз ҳәа инеиуазшәа иццакуан.

Даҽа ҧсҭҳәақәак иаҳа иаазцәышшәа, урҭ ҧаса зыӡбахә сҳәоз аҧсҭҳәақәеи дареи еибамдырӡошәа, џьара зны еибабахьоушәагьы рҽыҟамҵакәа, инахарашәа ирывсны ицон, ихьамҧшӡакәа.

Даҽа ҧсҭҳәақәак, зыбҕьы каҧсаз аҵлеиҧш, еилыҟьҟьаны, ихахаӡа, инеивыс-ааивысуа урҭ ирыван инахарашәа, зны-зынлагьы урҭ злацо амҩахьала иаарҧыло, абанҭ иҟарҵо, ргәы иҭоу, рҽыззыркуа аабандаз, рҳәошәа.

Убырҭқәа зегьы рыҵаҟа амҵәыжәҩақәа амшын аҟынӡа инаӡо, аҵармақьа аҧштәы ахартәаны, алахь ҵарҟәыҿны, аҽышьҭакны лаҟәы икыдын, «шәара ишәҭаху жәула, сара шәысҧырхагамхан» аҳәошәа.

Ажәакала, абри аамҭазы, — аамҭагьы амра анынҭагьалоз акәын, — убри ҳазлацәажәо ажәҩан аганахь аҧсҭҳәақәа неилыс-ааилысуан, инеивыс-ааивысуан, аҕба дуқәа реиҧш, уаҩ игәы иахәареиҧш сахьақәак ҳзыҟаҵозар ҳәа ргәы иҭазшәа.

Абарҭ реиҧш аан Камаҷыҷ ахәыҷқәа налырҧшын, идлырбеит. Ахәыҷқәагьы ари уамашәа ибаны, рыла ҭраа уахь аҧшра иалагеит.


#p ~ 97 ~
— Шәыҧшишь, аҧсҭҳәа шкәакәа инахыкны аҧсҭҳәа цәыш аҿы ауаҩ еиҵҳәа ду иқәжьу, иҧынҵа заҟароу жәбо? Иарҕьа напала ишәақь икуп, ишыжәбо еиҧш, игәиҽанны дышьҭоуп, аҕа дызмоу аӡәы иакәхап, —лҳәеит Камаҷыҷ.

Ахәыҷқәа наҧшын, иҵабыргыҵәҟьаны, аӡә дуӡӡак дышьҭоуп дыцәоушәа.

— Уҧшишь, уҧшишь, иҧынҵа, ишәақь, ижакьа заҟароу умбои? Аа, иҧаҵа заҟа еилачу! — аӡҕабцәеи аҷкәынцәеи дааибадырбеит уи.

— Уи дуаҩӡам, ддаууп, заҟа ддуу шәымбои? — иҳәеит аӡәы, ажәакала, ахәыҷқәа зегьы агәра ргеит уаҟа аӡәы дшышьҭаз.

Убри ашьҭахь иналырҧшын, идлырбеит, убри ауаҩ ишьҭахьшәа инахараны, ҽуаҩык ишәақь ишьамхы иқәкны, абри ауаҩ дуӡӡа дшыҟоу дшааиуаз, лакгьы ицны..

— Аа, абни ала аҵыхәа ырқьақьаны аҽуаҩ ишишьҭоу, — рҳәан, дара-дарала еибадырбо иалагеит.

— Уажәы шәыҧшла аиҕацәа еиқәшәар, ирзеибауа аабап. Ицәоу дымҿыхар, дишьыр ҟалап, — иҳәеит аӡәы.

Зегьы рзыҧшуеит, ирзеибауа аабап ҳәа. Аҽуаҩ кыр даназааигәаха, ицәаз дахьца рымбеит. Дыбналазар акәхап, рҳәан, ахәыҷқәа ааибарччеит. Убри аамҭазы аҽуаҩгьы дахьца рымбеит. Уи дишьҭалазар акәхап, рҳәахт (ари ҟазҵа — аҧсҭҳәақәа рсахьақәа рыҧсахт).

Ашьҭахь, иналырҧшын, идлырбеит: цәы дуӡӡак атәыҩақәа ахаанха, ашьха иқәгылоушәа, аҧсҭҳәа иқәгыланы дара рахь ишыҧшуаз.

Нас ахәыҷқәа дара рхалагьы ирбо иалагеит хкы-хкыла асахьақәа; ӡдук аҿы ҧҳәыс хыцә дук дҭагылоушәа рбан, уи ӡызлан лоуп, рҳәеит; ацәқәа еиқәҧошәа, ҽуаҩык дыҿҟьа-ҿҟьо днеиуашәа, ҩыџьа ауаа алаба дуқәа кны еиҿагылоушәа, џьоукы акамбашьқәа ҵаҳәаны ирылацәаҕәошәа, ҽуаҩык аҭарчеи кны дыҩуа дыҿҟьа-ҿҟьо
#p ~ 98 ~
днеиуашәа, аҽцәа агәгәаҳәа уи ишьҭоушәа... убас иҵегьгьы.

Убас ахәыҷқәа абарҭ асахьақәа ирыхәаҧшуан, амра аҭашәарахьы инеиханы аҧсҭҳәақәа рымпыҵаӡаанӡа.

— Абасшәоуп ишыҟоу акино Аҟәа избаз. Аха уи иаҳа еиҕьуп, асахьақәа ааигәа иубоит, иҧшӡоуп, иудыруа уаҟа исахьа убар, уи ала дудыруеит, — лҳәеит Камаҷыҷ.

— Ҧасаӡа иаабаз ауаҩсахьа ду, ддаууп ҳәа ззыбҳәоз, уи адау хыхь ажәҩан ахь дназгазеи? — ҳәа илызҵааит.

— Адауцәа абнаҿы, ашьхаҿы иҟоуп ҳәоуп ишырҳәо, аха уи ҳара иаабаз ддауӡам, амала адау ҳәа изышьҭоу исахьа кыр иеиҧшуп, — лҳәеит Камаҷыҷ.

Иҵегь иакәызгьы иакәымызгьы рзы азҵаарақәа анлырҭа, лара излалдыруази излалзымдыруази рыла уҳәа амци аҵабырги неицҵо, зегьы рҭак ралҳәеит:

— Адауцәа рахәыс акамбашь дуқәа рзануп, урҭ рыла ицәаҕәоит, урҭ рыхш фатәыс-жәтәыс ирымоуп, аҽ дуқәа рзануп, урҭ ирықәтәаны аҧсхәрақәа рҿы идырхәмаруеит. Егьырҭ, иҟоуп дырҩегьых ауаа ссақәа, урҭ рахәыс ирзану аџьмеи ауасеи роуп, — урҭ ирыҵаланы ирцәоит. Ҽыс ирымоу жьақәоуп. Урҭ акәадыр хәыҷқәа рықәҵаны аҧсхәрақәеи ачарақәеи рҿы икәалаауа, инкәараҵа-аакәараҵо ақәаҵақәа ирыҵоуп, аҭарчеи ныҟәыргоит. Абнауаҩы ҳәа ззышәҳәоз — уи абна дылоуп. Уаҩҵас дыҟоуп, аха дахьтәоу аласкәыгә еиҧш аӡаӡқәа игәы иалыҳәҳәоит, ауаҩы дибар, дыкны дигоит. Ӡызлан — уи дыҧҳәысуп, ианаахәлалак нахыс аӡы еимгәырҽҽо дҭоуп, лҽылкәабоит, ауаҩы дылбар, дихьынҳалоит — лҳәеит, нас ажәабжьқәа дынрыланагалан, ҧыҭрак дцәажәон, ашьҭахь дынхьаҧш-аахьаҧшын, — Еилашәшәит, шьҭа ҳаҩнқәа рахь ҳцап, — анылҳәа, хәыҷык аҵәыуара далагеит, сшәоит, сымала сызцом аҩныҟа ҳәа. Даҽаӡәгьы убас лхәеит, илҳәақәаз ҵабыргу џьшьа, ахәыҷқәа шәаны рыҩнқәа рахь изымцо иалагеит.


#p ~ 99 ~
Ҩыџьа-ҩыџьала инаскьалган, рыҩнқәа рахь ицеит. Ашьҭахь лара илҳәаз ларгьы дацәшәо далаган, лымацара дзымцеит лыҩныҟа. Убри аамҭазы Алиас аӡҕаб аҩны данимба, дабацеи ҳәа иҿааихан, хәыҷык дахьааскьаз, гәыла ӡҕабки лареи шааиуаз ибеит.

Агәыла ӡҕаб лыҩны даанижьын, иӡҕаб аҩныҟа дигеит.

Ауха ахәыҷқәа рыҩнқәа рҿы итәаны Камаҷыҷ акино ҳәа идлырбази, нас ажәабжьқәа иралҳәази рҭаацәа ианрарҳәа, зегьы иџьаршьеит.

Ари заҳаз аҭаҳмадцәа: «Убри ахәыҷы илылҵуа ҳамбакәа анцәа ҳаумшьын!» — рҳәон.

Камаҷыҷ ауха дтәаны лаби лани иралҳәеит ахәыҷқәа акино шыдлырбаз, нас ахәыҷқәа иралҳәақәаз, уи иахҟьаны ахәыҷқәа шшәаз, урҭ моу, ларгьы дышшәаз...

— Ааи, дадхеит, бара зынӡа мӡышәак бакәхеит, Ҳабахә зны абра дтәаны ажәақәа ибеиҳәоз ҵабыргыз џьыбшьама? Уи адаугьы димбацт, ӡызлангьы, аҵангьы убас, урҭ лакәуп, мцуп, — иҳәеит Алиас.

— Ҳабахә са сижьазар, саргьы ахәыҷкәа зжьеит, — лҳәеит Камаҷыҷ.
#h XVIII
#h АӠЫ ИАШЬЫЗ ИҦСЫ<25> АӠЫ ИҬЫРГОИТ

Ҧхынран.

Ашоура ауаа аргәаҟын, қәак анбаҳзоуришь ҳәа, лассы-лассы ажәҩан иаҵаҧшлон. Ҧсҭҳәак аахымларишь, қәак ҳзамуришь ҳәа игәаҟуан.
#n 25 Ауаҩы аӡы дагар (ма абахә, аҵла далыҩрны дҭахар), дааганы аҩны даныржлак ашьҭахь «иҧсы» иашьҭалон, избанзар аҧсуаа рымцхаҵарала, ацәеижь иацәыхҟьаз аҧсы гәаҟуеит, иаҧшаанӡа иҭынчхом ҳәа ирыҧхьаӡон.


#p ~ 100 ~
Ақыҭауаа ангәаҟӡа, ацуныҳәа ҟаҳҵароуп ҳәа инеибырҳәа-ааибырҳәо иалагеит. Аха уаанӡа инамгакәа, зны иааимаҩеимаҵәан, ақәа кыдҩырны аура иалагеит.

Уахыки-ҽнаки ақәа ааҟәымҵӡакәа ишауаз иауан. Аӡқәа хыҵит. Шьҭа аҽааннакыландаз, иҳазхоуп, рҳәо иалагеит, аха урҭ иразҵаауадаз.

— Аӡқәа анхыҵ, шьҭа ҳәараҭахым, ақәоура иаҟәыҵуеит, — рҳәеит амшцәгьа атәы здыруаз аҭаҳмадцәа. Аха ақәа заҵа иаҟәымҵрыз, иаҳагьы аҽарҕәҕәеит, аҽарыцәгьаӡеит, — ҧшьаха-ҧшьымш иааҟәымҵӡакәа аура иаҿын.

— Аӡәы аӡы дашьызар акәхап, џьара дхықәнажьлаанӡа ари ақәа аҟәыҵуам, — рҳәо иалагахт урҭ аҭаҳмадцәа.

Афымш рзы аарлаҳәа ақәа аахкәеит.

Убри аҽны ахәылҧазы ажәабжьны иаарылаҩит ргәыла қыҭантәык, арҧыс бзиак, Халыл ҳәа аӡәы, аӡы дагеит ҳәа.

Адырҩаҽны ажәлар еизаны аҧшаара иналаган, џьара аҟәараҿы ҧашәк даҵагәаны дшамаз рбан, даҵхны дырган, дыржит. Убри ашьҭахь аӡы иашьыз иҭаацәа, иҭахцәа, иуацәа, иқәлацәа адырра ироуз ала, ҩба-хҧа қыҭа еизеит, насгьы абри еиҧшқәа рзы ишақәнагаз ала, еизаз зегьы маҭәа шкәакәала еилаҳәан.

Аӡы дахьашьыз аҭыҧан, нырцә-аарцә аххьа барфын бжьынданы, ажәлар рҽеиҩшаны итәеит, рыбжаҩык — нырцә, рыбжаҩык — аарцә, аҧхьарцеи ачамгәыри арҳәо, ашәа ҳәо, еинҟьаны икәашо, ихәмаруа. Зегь реиҳа абраҟа иҳәатәу — аӡҕабцәеи арҧарцәеи ахьдыркәашоз, абраҟа Камаҷыҷгьы ддыркәашеит, аха ауаа лыргачамкит, митәшәа дкәашеит, уи леиҧш уаҟа аӡәы дышҧазыкәашашаз!

Аӡы иашьыз, илеи-иҧси реиҧш иибоз арҧыс Кәадац, акы зҭарымҭәацыз ҳаҭа ҿыцк иманы днеин, кыр аӡы дналалан, аҳаҭа аххьатәы шашәа иацреиҳәеит. Ахы ааҧыртланы, аӡы инӡаасылома уҳәартә иныҟаиҵеит. Нас
#p ~ 101 ~
аҳаҭа ахы кны днагылан, аӡы иашьыз Халыл ихьӡ ҳәаны ибжьы наиргеит:

— Џьым, Халыл, уааины абра уҭал, сара усцәымшәан, иубац Кәадац соуп, уцәаужьы ахь узгоит, иумбои, уара узы заҟаҩ уаа еизаны итәоу, иумбои, урҭ зегьы уара иуеигәырҕьоит!.. — Уааи, џьым, Халыл, усцәымшәан! Уцәаужьы ахь узгоит! — еиҭаниҳәа, аҳаҭа ҧсаҳәа зхы икыз хәыҷык иааимгәачшәа ибеит, иҧсы абра иҭалт, иҳәан, афырҳәа днамҵасын, ахы ааҿеиҳәеит ххьа шашәала. Нас аӡы дынҭыҵын, ажәлар днарылагылт.

Убри ашьҭахь зегьы рҽааизыркын, еилагыланы ихәмаруа, ашәа ҳәо, аҳаҭа зкыз раҧхьа днаргыланы, аҧсы дахьжыз ахь идәықәлеит.

— Уаала, џьым, Халыл, уҭыҧ ахь! Уаала, џьым, уцәаужьы ахь, —иҳәон аҳаҭа ҳаракны изкыз Кәадац.

Ус аӡы иашьыз дахьжыз анышәынҭраҿы инеит. Аҳаҭа зкыз Кәадац, анышәынҭра ҧыҭк ааимирттын, аҳаҭа ахы ааҧиртын:

— Џьым, Халыл, уҭыҧ аҿы уааит. Уцәаужьы аҿы уааит! — иҳәан, аҳаҭа ахы наҟ хәыҷык инцәыҵеиршьшьын, иааимгәеирҕәҕәеит, «аҧсы» иҭаз уахь ицәыҵаларазы, ацәажьы ахь инеиразы. — Уцәеижь аҿы уааит, џьым, Халыл, — иҳәан, анышә ааимеиҧсеит Кәадац.

Абри аизараҿы Камаҷыҷ Леуан уажәы аакьыскьа хәдула иааихәаз иҽы дақәыртәаны дааигеит, седла ҧшӡак нақәҵаны.

Абри аҽны Камаҷыҷ ҧҳәызба маҭәала деилаҳәан. Ҭыҧҳа наӡак леиҧш дыҟан. Лара баҩҷыда злаз аӡә лакәын, аха лара дзықәтәаз аҽгьы даараӡа баҩҷыда злаз акы акәын, ҧагьа-ҧагьа инықәгыло акәын ишныҟәоз, уахьынахәаҧшуагьы, даараӡа ҽы ҧшӡак акәын, аха абаҩ иалаз уаҩы цқьа издыруамызт, иара убас Камаҷыҷгьы дыҽҟазоуп, рҳәон, аха цқьа дыздыруаз маҷын.


#p ~ 102 ~
Ажәлар зегьы хынҳәны рышьҭахьҟа идәықәлеит. Абраҟа ашьаҟацәагьы рацәан. Аха аҽцәагьы маҷмызт. Харатә иааз, џьоукы неицәажәеит маӡалашәа, Камаҷыҷ лыҽҟазашьеи лҽы дзықәтәоу иалоуи еилаҳкаап ҳәа.

Уа аҽҟазацәа иҟаз аӡәы иҽы адәы иаақәирхәмарит, нас — Бааи, ҽыҳәҵәыла ҳнеисып! — иҳәан, Камаҷыҷ дынлыдыххылт, аха Камаҷыҷ уи дук дазыразымхеит, убас уаҟа аҳәсақәа игылақәазгьы.

— Иууазеи, нанхеит, аӡҕаб лоума ҽыҳәҵәыла узысуа? Дкаҳар, абаҩҧҵәа лылалоит, — рҳәеит.

— Ааи, шәара дшәыздыруам, уи икаҳауа лакәӡам, — иҳәеит аҽуаҩ, насгьы деиҭаналыдыххылт.

— Усҟәаҵ, сара аҽыҳәҵәахьы исызнацом, — лҳәеит дырҩегьых.

Уа игылақәаз ахацәагьы аӡҕаб дыззымдыруаз:

— Иҟоуҵозеи, уара, аӡҕабцәа роума узеисо, унеины уҩызцәа уреисаруеи ҽыҳәҵәыла! — рҳәеит.

Арҧарцәа даҽаӡә дынлыдыххылеит:

— Изыҟалозар, бареи сареи ҳнеидыслап, ҳаҽқәа неиқәҳарҧап, — иҳәеит, аха Камаҷыҷ иаулухуаз.

Ианырмуӡа, Леуан дахьгылаз аӡҕаб иналызҿиҭит:

— Ианырмуӡа, бҽы иалшо беишь!

Камаҷыҷ лҽы ахы даахан, лышьхәа нарбаны ажәлар днарылҟьеит, нас аҕәра иаҿакшаны, лҟамчы аналырба, аҽы аапкӡеит, иазылуз хьымӡҕнашьазшәа аҽыҩҽыҩҳәа ҩынтә-хынтәҟа инықәлырҧалан, адгьыл нарцәаҕәаны, аҷкәын дааидххылан, аҟәақ-сақҳәа иааисит.

Аҽқәа рышьҭахьтәи ршьапқәа инрықәгыланы икьакьаӡа иҩагылан, рышҧқәа ааинҟьеит, аҟыҿы-сҿыҳәа хаҧыцлагьы еицҳашәа руит, аха абҕьааҳәа рыхқәа неивҟьан, аҷкәын иҽы нышьхынгәыгәлан, днахҟьарц егьааигымкәа, «Ҳаи-ҳаи!» рҳәан, уа игылақәаз ашьаҟацәа ааиасын, даанкыланы иҽы днақәдыртәеит.


#p ~ 103 ~
Дырҩегьых еиҭаадырҿыцын, еиҭааидыххылеит, рыҽқәа рышьҭахьтәи ршьапқәа инарықәгыланы, икьакьаӡа игыланы, аҟәақ-чақҳәа шҧыла иааисит. Аҽқәа рхаҧыцқәа аахырџьаџьаны, аҟыҿы-сҿыҳәа инеицҳан, аӡҕаб лҽы ҕәҕәала иаҟьаз ашьапы аҷкәын иҽы инақәшәан, наҟ иҽы днахҟьаны дынкаҳаит. Лара апҟақьҳәа лҽы днасын, ажәлар днарылҟьеит, игылаз ажәлар зегьы, «Ураа!» — рҳәан, инеибарҟааит.

– Быҧсынҵры бзиахааит, дад, бара аӡҕаб! — ҳәагьы нацырҵеит уаҟа игылаз аҳәсақәа.

— Убас, нан, убас! Ҳара аҳәсақәа ахьмыӡҕ ҳабмырган! — лыбжьы налыргеит уа игылаз ҧҳәыск.

— Дад, Леуан, ари уӡҕаб даара ахьӡ бзиа улыргеит, арҧарцәа ҽыжәҟьҟьаны икалыжьуа, — рҳәеит уа игылақәаз.

— Абри еиҧш ахьӡ ахьслыргаз азы абарҭ зегьы ижәдыруазааит, убри аҽы дзықәтәоу иахьарнахыс лара илхатәны илысҭеит, — иҳәеит Леуангьы.

— Иҭабуп ҳәа уаҳҳәоит ҳара абри заҳаз зегьы, — рҳәеит уа игылаз ажәлар, — лара аӡҕаб ссирк лоуп, аха уаргьы даараӡа арҧыс бзиара ныҟәугеит! — иҳәеит.

Дыззымдыруаз лызҵаауан абри леиҧш аӡҕаб дабатәиу ҳәа, леилаҳәашьа, лыҽҟазашьа уҳәа зегьы рҿынтә.

Абри аӡҕаб илуз, абри лзы ирҳәоз, дышдырҽхәоз зегьы абри аизараҿы иҟаз Алиас ибон, иаҳауан, аха ихы цәырымгаӡакәа уаҟа дрылан, дыздырқәоз зылаҧш дааҵашәоз зегьы иӡҕаб дидырныҳәалон.

Убас абри аҽны, абри аизара ду аҿы Камаҷыҷ лыкәашареи, лҽырхәмарреи, лыҧшреи, лсахьеи рыла уҳәа даара ахьӡ ду лгеит. Иқәҵны ицоз ажәлар убри лҭыӡшәа акәымзар, даҽа ҳәатәык рымаӡамызт.


#p ~ 104 ~
#h XIX
#h АҴХҦҼРА

Уаҵәы нанҳәан уахеиҧш, ахәылҧазы агәылаҷкәын Даҭа дааин Алиасраа рҿы, ажәеи ажәеи шеихырҳәаауаз, уаха абра агәылара иҟоу аӡҕабцәеи аҷкәынцәеи уҳәа, зегьы шәара шәҿы еизарц иҟоуп аҵхҧҽразы ҳәа леиҳәеит Камаҷыҷ.

Абри аҧхьашәа гәыла ҧҳәызбакгьы Камаҷыҷ илалҳәахьан, уаха бара бҿы ҳаизоит ҳәа.

Аҷкәын данца, Камаҷыҷ лани лаби иралҳәеит уаха аҵхҧҽразы агәыла ҷкәынцәа зегь ҳара ҳҿы еизоит ҳәа.

— Ируазеи бара ҳгәылаҷкәынцәа уаха ҳара ҳҿы? Закә ҵхҧҽроузеи? Анцәа имч ала ҳара зегьы ҳаибга-ҳазҩыда ҳаҟоуп, чымазаҩ дҳамам, — рҳәеит лаби лани.

— Ачымазаҩ ҷаҧшьаразы акәым уаха шәара шәахь ҳаауеит ззырҳәа. Уаҵәы нанҳәоуп, уаха ауаа ыцәом, барбанџьиа ҟарҵоит, «аҩсҭаацәа рбылуеит», ишәхашҭма, ҵыҧх Қәаблыхәраа рҿы убас еизаны аҵх ҧырымҽи. Саргьы сцоит, сҳәеит, аха сышәмышьҭит, аҵх ҧыбҽыр, ацәа быгхар, бычмазаҩхоит, шәҳәан.

— Ы-ы, иаадыруеит, иаадыруеит. Ажәытә уи зегьы иҟарҵон ус, аха уажәы ҳаазқәылаз иҟазҵои иҟазымҵои еиҟароуп. Ҳара ҳаҩнаҭаҿы бара банхәыҷыз барбанџьиа ҟаҳҵеит, қәны хәҵәык амца ацраҵаны бнахаага-аахаагон, уи, абар иҵышт 10–12-ҟа шықәса уи ҟаҳамҵеижьҭеи, — рҳәеит, — аха уеизгьы аҷкәынцәа ҳнеиуеит анырҳәа, аҩысҭаас ижәбылуа сыздыруам, аха иааит. Шәыхәмар, шәычча. Акәац ҳамоуп, аҩы ҳамоуп, кәытқәак шәшьы, уаҳа акгьы ҳҭахым. Ишәырша, уаҵәы усгьы ныҳәоуп, — рҳәеит Алиаси Есмеи.

— Ас нанҳәа ауха аҵх ахьҧырҽуа чара руама? — ҳәа дрызҵааит Камаҷыҷ.


#p ~ 105 ~
— Ари ачара ахьӡӡам, аха уаххьа бзиак ҟашәҵар, ҳаргьы ҳаашәыдыбзиалахап, — иҳәеит Алиас.

Ус дук мырҵыкәа иааилашәшәит, аҷкәынцәа, аӡҕабцәа аизара иалагеит. Барбанџьиа ҟаҳҵап, рҳәан, ақәны хәҵәы еизганы амца ацраҵаны ахыҧара иаҿын. Ҧыҭк анаабжьыс аҷкәынцәеи аӡҕабцәеи рхыҧхьаӡара иазҳаит. Уи сҳәеит ҳәа, аҷкәынцәа иреиҳабацәазгьы ҧыҭҩык ҟалеит: аписар Леуангьы (рыхәҧҳа) абра дақәшәеит. Аҷкәынцәа, аӡҕабцәа рыбжьаргыланы амцабз ду ҩ-аршьынак рҟынӡа инаӡоз иахыҧон амцабз иалҟьаны. Ус ақәны хәҵәы зегьы анырблы, аӡынра иацәынхаз аҧҳәнымҩақәа Алиас ананыра изықәыз лбаарган, ақәныхәҵәы ацынхәрас амца ацраҵаны иахыҧон. Уи ргәы анақәҿыҕь ахыҧара иаҟәыҵын, алабақәа кны, амца иакәшаны инагылан, иасуа арцәара иалагеит, аҩсҭаа Џьангьари дҳаблит, даҳҷыҷит ҳәа. Ашьҭахь, аҵәа ду, амӡырха агәҭа иҭагылаз, амҵан инатәан, ашәаҳәара-акәашара иалагеит. Ус ихәмаруан акраамҭа. Нас аҧшәма днарыҧхьаны, мап-чап, рҳәеит, аха имукәа зегь наиртәан, акрырҿеиҵеит. Абраҟагьы акраамҭа ашәа рҳәон, икәашон.

Ашьҭахь «мацәаз еимда» иналаган, убригь акраамҭа иаҿын, ргәы ақәҿыҕьаанӡа. Убас ихәмарт, иччеит...

Нас аҷкәынцәа аӡә «начальникс» дҩагылан, астражникцәа ҳәа ҩыџьа ааиваргыланы, ҭарџьманс ҳәа ҷкәына хырцәажәак иара иеиҧшыз иаҧхьа дааиргылан, «урыс бызшәала» «ажәлар» драцәажәо далагеит, уаҟа еизаз зегьы ишыччоз ркьатеиах ҧиҵәеит, иҿашәалак иҳәон азы. Уи бызшәа ҳәа издырӡомызт. Џьоукгьы ирашшуан, џьоукы аус рықәиҵон, џьоукых (ҷкәынцәак), аҭакра рықәшәазшәа, «истражникцәа» рыла «анабахҭа» (ачысҭра) иҩнеикуан, џьоукых — ишьапы кыдҟьаны наҟ идәылицон. Аҩны итәақәаз џьоукы ачысҭра иҩнеикыз рахь рыбжьы дыргон:


#p ~ 106 ~
— Еи, уара, шәара шәначалники шәареи шәнеицәажәаны, гьангьашрыла, уаҵәы шьыжьымҭантәи ҳхәы шәымфааит...

Шьоукыхгьы абарҭ ирҳәаз аҭакс рыбжьы надыргеит:

— Шәара ишәҳәо змааноу аҧшәма игәиҽанҵароуп, уаҵәы шьыжьымҭан какалда ҳашәмышьҭын ҳәа ауп, — рҳәеит. Убригь кыр иахыччеит, ианаалоз самырҟәыл ажәақәак нацҵаны.

Еиҳарак «аначальник» иаурыс бызшәеи, ус уи «иҭарџьман» иеиҭагашьази ауаа итәаз ишыччоз индырҵәеит, аурыс бызшәа сҳәоит ҳәа, иҿашәалак иҳәон: зны-зынлагьы драцәҳауан, аӡҕабцәагьы хәыда инымхеит, Леуанк — уи зынӡак аччара изнымкылазт, ддәылҵын, абарҵаҿы дтәеит, ачабра иблақәа ирыдкыланы, илаҕырӡ рыцқьо.

Леуан дышдәылҵыз «аначальник» иангәеиҭа, «астражникцәа» изынеишьҭит абрахь даажәг ҳәа, Леуан шәысҟәаҵ, шәанаџьалбеит, сыҧсит сшыччоз, иҳәеит, аха дрымгар рымуит.

Алиас днагылан, «аҭарџьман» ила диҳәеит, абахҭа иҭакқәоу ауижьразы.

— Изҳәо дызусҭада ҳәа дузҵаауеит, — ҳәа еиҳәеит аҭарџьман.

— Изҳәо аҧшәма иоуп ҳәа сызиаҳә «аначальник», уххь згеит «аҭарџьман», — иҳәеит Алиас.

Аҧшәма иажәа «аҭарџьман» «аначальник» илымҳа, аҟынӡа инеигеит: «Аначальник» ацәҳарагьы налаҵаны акаанмыжькәа зегьы аниҳәа (аха ари заҳауадаз, насгьы зегьы аччара иаҿын, иҳәашьа уамашәа ибаны), «аҭарџьман» даацәажәан, аҧшәма захьӡузеи ҳәа дуазҵаауеит ҳәа еиҳәеит.

Алиас даацәажәан:

— Аҧшәма захьӡу абри аҩны зтәу соуп, шәанаџьалбеит аҧсшәагьы шәхашҭма? — иҳәеит.

«Аҭарџьмани» «аначальники» неицәажәахын:


#p ~ 107 ~
— Аҩны злоутәу ала ашәҟәы умоума ҳәа дузҵаауеит аначальник,— иҳәеит «аҭарџьман».

Алиас дыҧшаауа иџьыбаҿы газеҭ цыҧжәахак ибан, иаарҽеишәа инеииркиит. «Аначальник» алашараҿы цқьа днахәаҧшын, иҭарџьман ажәақәак наиеиҳәеит.

— Даара документ бзианы иумоуп, хырҳагас аллаҳ иуиҭааит! — иҳәеит «аначальник», — иҳәан, «аҭарџьман» Алиас изхынирҳәит.

— Уажәы «аначальник» дузҵаауеит абашьҧорҭ умоума ҳәа, — иҳәахт «аҭарџьман».

— Уаҩыцәгьак дҳақәшәеит убауоу, — иҳәан, Алиас иџьыба дҭаҧшаауа далагеит, қьаадыжәк џьара избозар ҳәа. Убри аамҭазы машәыршақә иҭаҭынкәалаҧ иџьыба иааҭихит.

— Исырбеишь! — иҳәан ибызшәала, иааимпыҵихит, нас «аҭарџьман» ила адырра ииҭеит:

— Умҧшаан, амала абри даара башьҧорҭ бзиоуп, — иҳәан иааиртын, ацигар ҟаиҵан, аҭаҭын ахара далагеит.

Нас «аҭарџьман» днагылан:

— Ашшцәа шәааи, шәусқәа иашәҳәа, — иҳәеит. Аӡәаӡәала инеины иашшуа иалагеит. Урҭ иреиҳәози русқәа шибози зегьы ркьатеи ҧнаҵәон, аха Леуанк уаҳа изымчҳауа далагеит.

Ашшцәа аӡәы «аҭарџьман» дизҵааит:

— Абри аначальник ҧыҭк аҟара исҭар, изыҟалару сус дацхраар?

«Аҭарџьман» даара дгәааит:

— Ишҧоугәаҕьи аҳәынҭқар дуӡӡа ичиновник аҽны шьыбжьон, ауаа зегьы ишырбо-ишраҳауа аҵарҭыша исҭоит ҳәа?..

— Мамоу, дад, ухаҵкы, «аҭарџьман», ҽынла акәымкәа хәылҧазык уаҩ даныҟам иҭыҧ аҿы снеины исҭар ҟалару ҳәа суазҵаауеит, — ҳәа еиҳәахт.


#p ~ 108 ~
— Уи даҽакуп, ҧаразар, ҽынла иуҭаргьы ҟалоит, Днаскьаҧхьаны, наҟ инапы инануҵоит, шьтәазар, ма аҩы уалырла изноугарц уҭахызар — уи уахынла, иҭыҧ аҿы инаганы иуҭоит.

— Уаҟа иназгар, идикылару?

— Уи уазымҵаан, уажәы ибама аҵарҭыша дкылара! «Аначальник» ҕәҕәала ибжьы ааиргеит ашшцәа аашәышьҭ ҳәа. «Аусбара» деиҭаналагахт. Уажәшьҭак «ажәлар» ирзымчҳаит уаҳа аччара. Леуан иакәын — абарҵаҿгьы дзымаанҿасызт, адәахьы ддәылҵит. Убрахьтә ибжьы ааиргеит:

— Анцәа шәишазар, днышәкыл уара убри ауаҩ, шьҭа иазхоуп аччара, ҳаҧсит, уаҳа ҳалам! Нас «аначальник» асқам днықәгылан, аҕьычра ҟамларазы ажәақәак «аҭарџьман» ила иҳәан, днылбааҧеит зегьы рчабрақәа, ркалҭқәа уҳәа рыла иадкыланы рылаҕырӡқәа рбо индәылҵит адәахьы.

— Аҟәа, Баҭым, Қәҭешь уҳәа ақалақьқәа рҿы атеатрқәа, ациркқәа збахьеит, аха абри еиҧш ассир зымбацт, исмаҳацт. Аҧсуаагьы ирымазаап рхатәы театр, атеатрқәа избахьоу зегьы хараӡа иреиҕьуп уаха избаз, – иҳәеит Леуан.

Ус, ҧыҭрак аҭаҭын инаха-аахо ицәажәо итәан, ашьҭахьы Алиас днарылагылан:

— Дадраа, уаха абра еизаз абзиаразы, агәырҕьаразы ҳаибабааит зқьышықәса! Ишыжәбо еиҧш, макьана аҵх крыҟоуп, арбаҕьқәа макьана зныкоуп ианҿырҭхьоу, ацәа ҳамкразы сара ак шәабжьызгоит, шәақәшаҳаҭхозар, — иҳәеит.

Зегьы неицҿакны:

— Даара ибзиоуп, иҳаҳә, — рҳәеит. Нас Алиас даацәажәан:

— Сара ишәабжьазго иусхьанҭоу акы акәӡам: абраҟа иҟоу зегьы икьаҿу, уаҩ дзырччаша, ма дзырхәыцша, мам-
#p ~ 109 ~
заргьы уаҩы иџьеишьаша ахҧарра злоу акака, ажәабжь ҳшәырҳәа, — иҳәеит.

Абри зегьы ақәшаҳаҭхеит, ргәы иахәеит. Мшәагә дахьтәаз:

— Уаха Ҧҳазоу Бирам абра дҳамазар, шәкы рыхкы лакә ҳаиҳәарын, — иҳәеит.

— Алакә ҳалашәымгалан уаха, алакә акәым, ажәабжьқәа, — рҳәеит зегьы.

— Алиас, уара ишҳабжьоугаз еиҧш, акык-ҩбак раҟара ажәабжь ҳаҳә, нас ҳаргьы ҳналагап, — иҳәеит.

Ҭамшьыгә дахьтәаз:

— Ала зшьыз атыша иҳәеит ҳәа, абри еиҧш аус сара ианшәабжьызга, ахы сара искып, — иҳәан, дналагеит Алиас. — Ажәытә аҳ ихаан Маан Ҳасан ҳәа аамсҭа дук дыҟан. Зны убри Ҳасан имакшәа маӡа уск ҟаиҵарц иақәикызаап, ари аҳ иҵихит. Аҳ даамақарын ауаа ишраҳауаз, — Убри Ҳасан сара дансеикан, сара сагьуаҩыхым, иара имаҵуцәа реиҧш, ҽабаамзар дзықәтәо имамкәа, аламҵ ихаабыцуа, абҕьы зыхьныҳәҳәы алтә фрахьҵәыла иҟәицо, ажьацәа ихарҩаны, икәымжә кьаҿ хәыҷы цқьа дыхнамҩо, ижәцәеимаақәа ишьацәхыҧқәа ркылҳәҳәо, дҽыжәҵны дназыдгыло наҟ инаскьо дҟасымҵозар, — иҳәеит.

Абри Ҳасан иаҳан даара дазхәыцит, нас дук мырҵӡакәа ҽабаа ҧхҭык иҧшаан, кәадыражәк нақәыҳәҳәаны, икәымжәкьаҿ хәыҷык неишәиҵан, жьацәа хылҧак ааихаҵаны, абҕьы ахьныҳәҳәы фрахьҵәык ҟамч цынхәрас иаашьҭихын, аламҵқәа ихаабыцуа, убри аҽы дақәтәаны аҳ иашҭа дынҭалт.

Аҳ исоф дықәгыланы дизыҧшуеит дабатәи гмыгу сашҭа иҭалаз ҳәа. Егьырҭ ауаа дуқәагьы, убраҟа аҳ ивагылақәазгьы, ччиак даауеит ҳәа изыҧшуан.

Аҽхарҧарҭаҿы иҽы нҿаҳәаны (уаҩ днеиҧыланы дынҽыжәихуазу!) асоф даахәназар, абар Маан Ҳасан ду.


#p ~ 110 ~
Аҳ абҕьааҳәа идырт абри змааназ.

— Ааит, уара аллаҳ дуқәшәиааит, уаҩысҭааны узшаз унеимыгӡароуп! — иҳәан, наҟ аҩныҟа уҩнал ҳәа диҵаҟьеит, — Уажәыҵәҟьа деилашәҳә! — иҳәан, деиларҳәеит.

— Аҽы ҧхҭы акәадыражә шақәу наҟ агәашә иҭцаны шәаҵаҟьа! — иҳәан, наҟ икарцеит, иара Ҳасан данцоз, даҽа ҽык, кәадыр бзиак нақәҵаны дақәыртәаны дишьҭит, — иҳәан, Алиас иажәа даалгеит.

— Уаҩы гызмалк иакәзаарын, убо, Ҳасан захьӡыз. Абас дақәсыршәоит ҳәа аҳ ианиҳәа, заа иара ихы ақәиршәеит, — рҳәеит.

— Убри Ҳасан итәы саналага, убри игызмалратәы даҽакгьы шәасҳәап, — иҳәан, деиҭаналагеит ажәабжь ҿыцк Алиас. — Аҳ иҧҳа дыҧсны дыгҿан. Ажәлар ҵҩа змамыз еизаны иҟан. Зегьы чгон, иџьабон, џьоукы ргәы былны, џьоукы игәы иахәап ҳәа, џьоукых аҳ ицәшәаны. Маан Ҳасангьы абра дыҟан. Абарҭ ауаа ируаз аниба, сычго, аҟәыд ыфо абра сызтәом, иҳәан, агәылара дцеит. Сгәы бзиам, иҳәан, иҽыргызмалны дышьҭалт. Аҧшәмацәа ирура рзымдыруа ихагылан ачгьахьа идыргалар, дгәаар ҳәа ишәеит, ахаатәы идыргалар — аҳ иҧҳа шәгәылара дыгҿаны ахаатәы аҭыӡшәа шҧажәгәаҕьӡеи ҳәа, ихирҵәар ҳәа ишәон.

Аҧшәмацәа шихагылаз ибон, аха иара имбошәа иҽыҟаҵаны дырзыҧшуан, нас ихы дҩахан, даарылаҧшит. «Абни закәызеи ижәуа?» — ихәан, дрызҵааит. «Ҟәыдуп», — рҳәеит. «Егьи — закәызеи ақәаб ала икнаҳау?» — деиҭарызҵааит. «Уи хшуп, абри уажәы иршны амца иахаагеит», — рҳәеит. Нас дхәыц-хәыцуа, акыҕәраҿы џьам дук илаҧш нақәшәан, «Убри аџьам ала исышәҭ арахь абри ахш», — иҳәан, ахш ижәразы иҽааирхиеит.

Аџьам ду азна неидыркит. Дахәо-дахәо мацара зегьы ижәӡеит, аџьам ааҭаирцәит. «Аҳыҳ, шьҭа сыҧсыргьы
#p ~ 111 ~
сыҧсааит!» — иҳәан, аҭӡахьы иҿы нарханы дыцәт, — иҳәеит Алиас.

— Дызгара ижәааит, дыҧсуоу, иҽеиҕраҵаны дыцәеитеи, — рҳәеит итәаз зегьы неибарччан.

— Уажәшьҭа, Леуан, иҳауҳәароуп уара узықәшәахьоу, иџьоушьахьоу ажәабжьк, — рҳәан, инеидгылт.

— Уаха абра аџьашьатәы исшәырбаз аҵкыс еиҕьу ишәасҳәозеи, — иҳәан, даасамырҟәылт Леуан, нас, ирмуӡошәа аниба, дналагеит ажәабжьк аҳәара:

— Шықәсык Харчлаа рус аҵыхәала Қәҭешь <rus>окружнои суд<26></rus> ашаҳаҭцәа ирыҧхьаны ианыргоз, саргьы сыргеит. Ҳначальникгьы иҧхьан дыргеит, Хәарҵкиа Беслангьы дыҟан. Убарҭ ашаҳаҭцәа дрылан Баҭагьы. Асуд аҿы ашаҳаҭцәа ирызҵааит. Аус здыз далдыргеит. Аха уи азаауазеи, уи акәым аус злоу.

Асуд аҿы аус ианалга, ауха ҳазлаауаз ҳмоузт, уаҟа ҳаанхеит. Ауха зегьы ацирк ахь ҳцеит, избан уҳәар, ацирк рымбацызт ҳара иҳацыз аӡәгьы, Беслани сареи ҳада. Ацирк аҿы аӡәы зынӡак дҳаракӡаны аихатәы шашәа дықәныҟәо дышнеиуаз, Баҭа илаҧш наиқәшәеит. Баҭа зегьы дшыжәдыруеиҧш, уаҩы ҵарны, уаҩы еилыхханы дыҟан. «Ааи, шәанаџьалбеит, абри далҟьаны дкаҳауеит!» — иҳәан, ихҭырҧа ихҵәа, днаҵҟьан, днеины дыниҵагьежьит, абраагьы даҟәыҵуам уи аҳәҳәара «Шәанаџьалбеит, шәуаами, дкаҳауеит!» — ҳәа. Убысҟан абраҟа, ацирк аҿы, агубернаторгьы дыҟазаарын. Аӡәы акәыкәыҳәа дыҳәҳәо даниба, уи ихьыз иалидыраауаз, «Ааит, рыцҳа, аӡәы иимбацыз акы аниба, ихы еилагазаап», — иҳәан, абри уажәыҵәҟьа ахагацәа рҭыҧ ахь дыжәга ҳәа реиҳәеит. Аполициацәа наисын, деимырхха дыркын дырго даналага, зынӡак аҳәҳәара далагеит «Беслан» ҳәа. Беслангьы днаихьӡеит, аха агубернатор апри-
#n 26 Қәҭешьтәи аокруг аӡбарҭа — усҟантәи аамҭазы Амраҭашәаратәи Қырҭтәыла зегьы аҟны иреиҳаз ӡбарҭан.
#p ~ 112 ~
каз ҟаиҵахьан. Беслан дызусҭадаз урҭ рзы. Акәыкәыҳәа дшыҳәҳәоз, ахагацәа рыҩнахьы дыргеит.

Уаҟа ампахьшьқәа ырҵәины ихы иакәдыршо ианалага, иҳәҳәара ҳәҳәара нацҵаны дрызнымкылеит. «Ааи, рыцҳа, зынӡак ихы еилагазаап!» — рҳәан, исуа, дкыдҟьо дрыман ауха шаанӡа. Адырҩаҽны ианааша, Беслан агубернатор агәра ииргеит дышхагам, ихы шеилагам, иахеижьҭеи ихы еиламгазар ҳәа. Агубернатор изинала ҳцан, Баҭа ахагацәа рыҩны ддәылганы дҳаманы ҳааит. Даҽа ҧыҭрак ҳамнеир, дхагахар ҟаларын, — иҳәеит Леуан, иажәагьы даалгеит.

— Ааи, «амашәыр аҳампал иалоуп» — ҳәа, ирҳәо мыцӡам, ииашаны иҵабыргуп. Егьзлаӡамыз аказы уи ауаҩ ихы еиламгахьази, — иҳәеит, даахәыц-хәыцын, Алиас.

— Уажәы, Луман, иҳауҳәанда ажәабжьк, ашарагьы ааигәоит,— рҳәеит итәақәаз.

— Ишәасҳәареиҧш акгьы сыздырам, аха... — иҳәан, дналагеит: — Абри амҩа ду, Егри Кәыдри рыбжьара аподриадчик<27> аџьам Иаҳиа Абасоҕли иҟаҵаны даналга, аначальник округа Браккер идикыларц ауаа рацәа ицны амҩа данын, игәеиҭон аҟаҵашьа — ибзиоу, ицәгьоу ҳәа. Аӡқәа, акәарақәа уҳәа убырҭгьы ашәҟәы ианиҵон рыхьыӡқәа.

Аӡҩыбжьа данааӡа, кәарак иахьӡузеи ҳәа аначальник округа ҭарџьманс уи аҽны ицыз Қәыџьмахан дыниазҵааит. «Абри Џьамҕәарҕәал ахьӡуп, — иҳәеит. — «Ишҧа, ишҧа?» — иҳәан, деиҭаизҵааит. Дырҩегьых аҭакс «Џьамҕәарҕәал ахьӡуп», — иҳәахт Қәыџьмахан. — «Иҳәеишь дырҩегьых умыццакыкәа», — иҳәеит аначальник». Қәыџьмахан ишиҳәац еиҭеихәахт Џьамҕәарҕәал ҳәа. Аначальник ибз иҿы иааҭеирбылгьан, «Дза-ҩарҩар-
#n 27 Аподриадчик — аподриадҟаҵаҩы — аҳәынҭқарра ма ауаа беиақәа ус дук ҟарҵарц рҭаххар (амҩаҟаҵарааны аргылара уҳәа убас егьырҭгьы), знапы ианырҵоз ауаҩы ихьӡын.
#p ~ 113 ~
ҩар!» — иҳәеит. Зегьы аҟырҟырҳәа инеибарччеит. — «Усҟан уи збаз-изаҳаз моу, ҳара ҳәанҳәахла изаҳазгьы ҳарччеит», — рҳәан, инеибарччахт. Аҭарџьман акәара ахьӡ аҧсышәала ибзианы иҳәеит. Аха аурыс бызшәала ашәҟәанҵараҿы ус ианааломызт. Нас уаҟа ирыцыз Амтон иҧхьан, изҵааит, уи «Джамгәаргәал ахьӡуп» — аниҳәа, ашәҟәы инаниҵеит...

— Шьҭа, Каҧшь, ак ҳауҳәароуп, — рҳәеит аҷкәынцәа.

— Сара акгьы сыздырам, амала исыдшәымцалан! — иҳәеит, аха изыӡырҩуадаз.

— Сара избаз акәымкәа, исаҳахьоу шәасҳәап, — иҳәан, дналагеит ажәабжьк.

— Аҧсны, абра абжьуаа рҿы, қыҭақәак рҟны аҕьычра анырацәаха, аӡәи-аӡәи рыгәра еибамго ианалага, сыжә зӡаз уара уоуп, сыцә зӡаз уара уоуп ҳәа. Рыхәдацәа анеибак, ажьирақәа рҿы еибарқәуа иалагеит. Аха амцныха рфо иалагеит. Нас, издыруада, аныха иаҳа иацәшәар, рҳәан, Одышьтәи ныхак иааҧхьеит, ара убри аамҭазы дааит ныхаҧааҩык, ныха ҟьаҟьадук ихәда иахшьны. Сара ишысымӡа, уара ишумӡа ҳәа зҳәаз иеиҧш, еибарқәуа иалагеит. Аныхаҧааҩ агәра диргон иныха амч ду амоушәа. Зны ауаа жәпаҩ ицны қыҭак аҟнытә даҽа қыҭак ахь дышцоз, амҩан бнак аҿы хараӡа аӡәы апҟаҩҳәа иҽы амгәацәа аҟамчы ныҵеиҵан иҽы нықәырҧала-аақәырҧало даауан, аныхаҧааҩ ихәда иахшьыз аныха ҟьаҟьа ду аақыџьқыџьын, «Наҟ сҵәахы, укәа сҭаҵа, иааиуа уаҩыцәгьак иоуп, сицәшәоит», — аҳәеит. Аныхаҧааҩ днахәыц-аахәыцын, гьангьашрыла аҧара еизигозгьы ихашҭын, инамыс ишианаҳәаз еиҧш, дынҽыжәҧан, иныха ҟьаҟьа ду ҿыцха аҳәынҵәа инылаижьын, «Уара ауаа цәгьақәа урыцәшәозар, ауаа рыцҳақәа, акәадақәа роума уара иуршәо, узиааиуа!» — иҳәан, днақәҧалан, аҳәынҵәа инылеикәаҳаит, ишьҭахь инеиуаз аҽцәагьы нақәҧалан, иҧыххаа аҳәынҵәа иныларкәаҳаит...


#p ~ 114 ~
— Иара убысҵәҟьа ақәнагон! — ҿааиҭит иӡырҩуаз руаӡәы.

— Шьҭа, Шьмаҭ, ажәабжьк ҳауҳәароуп, уара анкьа акануеирагьы<28> уалан, акануеицәа ражәабжьк умдыруа уҟам, — рҳәан, дыхҭаркит.

— Шьҭа ишоит, шәысҟәаҵ, шәызхара шәыччеит, уахазы уи шәызхоуп, даҽазны еиҭаҳарҿыцып, ишәҭахызар, — иҳәеит, аха ирымузт, ацәажәара дналагеит: — Аҭырџьман Шьмаф — зегьы дыжәдыруеит — убри ҳара дҳаман уриадникыс. Зны абазар ахь дцан, ҧшьбаҟа-хәбаҟа кәтаҕь ихәҳаит. Иџьыба иҭеиҵар — уаҟа иҧҽып ҳәа дшәеит, иахьигара изымдрит. Нас дхәыцын, ихылҧарч ду инҭаҵаны ихеиҵеит. Ус, иҽыриашаны ҭынч, дшәа-дырҳауа дшааиуаз игәиҽанӡамкәа ҩындук дахьааваҵәиуаз, аокруг аначальник дааиҧылт. Абраҟа хәыцрас иаҭахыз, абҕьааҳәа ихылҧа ааихиҧааит, акәтаҕьқәагьы аттаҳәа ҵаҟа инкаҧсеит...

Ари заҳаз, ажәа аалгаха имҭакәа, аҟырҟырҳәа зегьы ааибарччеит.

— Уажәшьҭа даҽак ҳаҳә. Аначальник абри еиҧш аниба, игәы иаанагашаз аадыруеит, — рҳәеит.

— Даҽакгьы сымҳәар уеизгьы ижәуам, — иҳәан, даҽа жәабжькгьы аҳәара дналагеит: — Зны Салуман Очамчыра баандаҩык дирҭеит Аҟәаҟа дга ҳәа. Абаандаҩы ус цәгьа имаӡамызт, ибналозгьы иакәӡамызт, аха Салуман уи абаандаҩы ижәҩа неидырххала инҿеиҳәан, иара дынҽыжәлан, ашаха нароуны икны, дыниаҧицеит.

Салуман усҟан дкануеин. — «Ааи, уанаџьалбеит, Салуман, сыжәҩа еидыххаланы иакит, сашьӡеит зынӡак!» — иҳәеит, аха дхьаҧшынгьы дихәамҧшит. Дхыҧхыҧуа агаҿа дықәцаланы дшааицоз, абаандаҩы ихы лаирҟәит иеимаа ирҽеиуашәа, иҩнапык рыла аҧслымӡ Салуман ибла инхиҧсалт. Изызӡозеи, уи абри Жьац амӡышәа иакәын.
#n 28 Акануеи (аурыс ажәа «конвой» аҟнытә иаауеит) — араҟа ауаҩы данбаандаҩыртәлак, абахҭа дҭаркаанӡа дымҩаҧызго, дзыхьчо иоуп изахьӡу.
#p ~ 115 ~
Салуман акәыкәыҳәа дыҳәҳәан, аҽы иҽалырҩрны, иблақәа кны, амшын абжьы ахьиаҳауаз ахь дыҩит. Уаҟа иблақәа акраамҭа рыӡәӡәара даҿын, ашьҭахь иблақәа аарла ианаахит, абаандаҩы дабаҟаз, дцахьан!..

— Мҩа бзиа дақәшәааит! — рҳәеит, изаҳауаз ааибарччеит.

— Ишеит, ишеит! — абжьқәа аагеит.

— Ура! — рҳәан, Шьмаҭ днышьҭырхын, хыхь-хыхьла днаганы амӡырха агәҭаны днадыргылт. Нас иааинҟьаны ҧыҭрак икәашон. Ацарахьы ианықәгыла, аҧшәмацәа рыҳәеит, ахьурӡы кнаҳҳаит, уажәыҵәҟьа краауеит, крыфаны шәцап ҳәа. Аха имцар рымуа ианалага, аҧшәмацәа адәны астол надыргылан, ашә ххны ачанахқәа рыла инықәдыргылан, аҩы, ауатка рзаарган акака, ҩба-ҩба аҵәыца ржәын, «Ҽааны иахьаҽынгьы абас ҳаибаргәырҕьо зегьы ҳаибабалааит, иҭабуп, аҧшәма! Учеиџьыка аллаҳ иазирҳалааит!» — рҳәан, индәықәлеит.

— Иҭабуп, дадраа, шәыҧсынҵры бзиахааит, зықьнашықәса аллаҳ шәнеишьҭлааит, иахеижьҭеи ҳгәы ҟашәҵеит, аллаҳ шәгәы ҟаиҵалааит! — ҳәа нареиҳәеит аҧшәмагьы.
#h XX
#h АЛИАС АИАШЬА ДИРҲАИТ

Ҽнак шьыжьымҭан, гәылаҧҳәыск Алиасраа рҿы дааин, Ҭорҟан иан Шьарифа ҕәҕәала дычмазаҩуп ҳәа ралҳәеит.

— Бцеишь, бара, Камаҷыҷ хәыҷы даашьҭыхны уи ачымазаҩ лбара, сара сгәы бзиамшәа сыҟоуп, сызцом, аҩны сыҟазааит, — иҳәеит Алиас, иҧҳәыс лахь ихы нарханы.


#p ~ 116 ~
— Дычмазаҩ ҕәҕәоуп, рҳәеит, иумаҳаи, уара аҩны уштәоу, ак лыхьыр ҧсроуми!

— Ҳаи, ус иаразнак иаалырҟьаны дшыҧсра дыҟоума!

— Иудыруазеи, аҭакәажә рыцҳа, дааихәласыр, убри ауп лыҧсрагьы.

— Бара, иаҳҳәеит ҳәа иаразнак аҧсрахьы лхы лырхеит, дҭакәажәуп ҳәа. Уи ус дхьыҭҟәыҭуеижьҭеи дыҧсуазар, шьҭа егьараан дыҧсхьазаарын. Уи ус дыҟоуижьҭеи, аҿарацәа шаҟаҩ ҧсхьада! «Арҭ шҿоу акәамҧа кашәоит» — ҳәа ирҳәо бмаҳаци, заҟаҩ лаҩлххьада. Уи сҳәеит ҳәа, «есқьынгьы амҟәыба аӡы аанагом», — рҳәоит еиҧш, ус дычмазаҩ ҕәҕәаҵәҟьаны дыҟазар, иаарласны адырра сышәҭ, саргьы снеип. Ус анакәымха, сгәы бзиам, ацара сацәаашьоит, аҩнгьы уаҩ дыҟаӡамкәа ишҧаанҳажьри. Насгьы ачачанцәа<29> абра аӡҧшаҳәаҿы итәоуп, уаҩ ҳшыҟам рбар, ҳақәырхышт.

— Ааи убригь ҵабыргуп... Усҵәҟьа дымгәаҟуазар, ҧыҭрак ҳанхар ҟалап, — рҳәан, Есмеи Камаҷыҷи рҿынархеит. Агәашә инҭыҵуаны, Рафида даарҧылт. Иахьцоз, изызцоз анларҳәа, ларгьы дрыццеит.

Уажәы абраҟа имацара даанхеит Алиас. Абар шықәсык ҵуеит Алиас иажәра, ичымазара, имчкәадара, иаӡәра дазхәыцуеижьҭеи. Иахьа абарҭқәа ихы риҭеит, дықәиоуп абарҵаҿы, дхәыцуеит:

«Қьаранџьык даазгазар, уи шықәсык еиҳа дмаанҿасыр ҟалап. Аусутәқәа дрышьцылаанӡа дсасуп, дҿыцуп ҳәа имаршәа шыскуа, иҿҳәара цоит, нас даҽаӡәы снаишьҭалахроуп... Абни, Леуан зыӡбахә иҳәало, аӡлагарахьча аурыс Иван дсыдызгалар, иашьас дҟасцар... Аурысгьы сара иашьас дызласыхәарҭоузеи, аха «аешьадаразы амба шьаҟа гәыдызкылаз» — ҳәа, ҳаҭыр иқәысҵар, пату иқәысҵар, исымоу ахәыҷы даласырхәыр, нас убригь дуаҩыми, бзиа дшаабо идырыр, иаргьы бзиа ҳаш-
#n 29 Ачачанцәа — араҟа иаанаго ауаа цәгьақәа акәхап.
#p ~ 117 ~
ҧеимбари?.. Ҳаицхыраар, ҳныҟәибагап. Ҵоуп, бызшәала ҳаиқәшәом, аха Камаҷыҷ хәыҷы хар лымамкәа илҳәоит, саргьы «шалҭаи-балҭаик» еилсырго сыҟоуп. Уи абызшәазы егьоурым, абри аф зысыз ауаҩышьоуп, ауаҩышьа мыжда! Иуаҩышьа бзиахар, уаҳа акгьы сҭахым. Уи сҳәеит ҳәа, ҳара иаҳнымаалаз, уи уаҩы иҿы дхәарҭам. Егьа уаҩышьа бааҧсы имазаргьы, ҳара иаҳнымаалаз, уи дзеиҧшрахаша сыздырам, уи уаҩытәыҩсак иҿы ихәарҭоу аӡәы иакәым. Уажәы, убри Иван иашьас ҳәа сааиҧхьар, исылшарызеи убри исҭаразы, иуаҩышьа еилыскаанӡа? Сыҩны-сгәара зҳәаз иеиҧш, уи уажәы дысзақәыргәыҕуам. Чнырс, хьчас даазгозар, исҭаша здыррын, уи мариан: лабакыша ҕааҵыск аҟара наисҭон<30>, нас — сырахә рҵакыра абжа. Абри еиҧш аус иаҳа ихьанҭоуп. Уажәы зназы ифатәи ишәҵатәи рзы дмашшуа дҟасҵап. Нас сырахә рҵакыра даласырхәып: х-камбашьхьаки фыжәхьаки сымоуп, иара данааиуа аамҭа инаркны убарҭ рҵакыра дрылахәны дҟасҵап. Дычмазаҩхар, сихылаҧшып. Сара сыҧсы ҭанаҵы убас ҳнеибагалап. Ацәаҕәага ацәуҕә замана сымоуп, ацәкамбашьқәа уҕәк сымоуп, ауардын, ацәаҕәага ацәмаҭәа, ацәеиха уҳәа, насгьы адгьыл замана — аҽаҩра дгьыл акәызар — сара исымоуп. Ҳаицынхап, ҳаицаарыхып, ҳафатәи ҳашәҵатәи рзы ҳмашшуа ҳҟалап... Сырахә рҵакыра абжа анисҭа, ҩышықәса, хышықәса рыла иаргьы ихатәы рахә иоуп; урҭ иҭаххар иҭиип, ҷыдала ихы иаирхәап; мап анакәха, изанызаап ихатәы рахә, ирахә ирызхалап. Ҳаицырхылаҧшлап, ҳаихәап, еиҿу ҩеишьцәак реиҧш. Ҳанхареи ҳанҵыреи раҳасаб аауп. Насгьы Леуан излеиҳәаз ала, уи аҵара змоу уаҩуп, уи арзаҳал ииҩуа ахаҳә еиҩнажәоит, рҳәоит. Камаҷыҷ уи абызшәа бзианы иҿылҵаар ҟалап, аҩреи аҧхьареи усгьы ибзианы илдыруеит. Уи са сзы хәы змаӡам акоуп. Иаразнак ҩ-жьак зкыз
#n 30 Лабакыша ҕааҵыск аҟара наисҭон... — ачныр данрыдыркыло раҧхьаӡа идыргалоз аҧстәы «лабакыша» ахьӡын.
#p ~ 118 ~
сиеиҧшхап. Иара изынгьы кыр иаҧсоуп абри иабжьызго дазыразхар. Аҧҳәыс дааигар, атәарҭа-агыларҭа азы деиҵасырхарым. Абар шықәсык, шықәсыки бжаки раҟара аӡлагара дыҵатәоуп, алымт дагаха: дыӡәӡәам-дыҳәҳәам, ддагәахарц егьигым, алу ашьҭыбжь ихы ҭнаҟьан. Абри сгәы иҭеижьҭеи ҧыҭк ҵуан, аха исзыгәаҕьуамызт, Леуангьы хәыҷык илымҳа инҭысшьит, аха иара убри азы цқьа аха анимоу, саргьы уа саанхеит.

Леуан уаха даашт, ма уаҵәы шьежьы. Дшааилак, абри сгәы иҭаскыз аус зегьы наиасҳәап. Игәазцошәа избар, дсыманы сцаны диасырцәажәап убри аурыс. Дҳақәшаҳаҭхар, ашәҟәы-абыҕьшәы зҳәаз иеиҧш, акы ҳҭаххар, иара Леуан иҳарҩып...» — ҳәа иӡбауан Алиас, ус Есмеи Камаҷыҷи абарҵа иааҵалт. Алиас дҧышәырччо, ихы дҩахан днарыхәаҧшит.

— Иууазеи, уара, убамба раҧхьа ипытызшәа, узырччозеи? — днаиахәмарит Есма.

— Нан, бара, ажәаҧҟа, ажәа самарҟәыл ибҳәаз аҳәсақәа роуп еибызҳәо, урҭ роуп абамба лазҵо-иаазрыхуа, — лҳәеит Камаҷыҷ дахьгылаз.

— Шәара шәбамбатәы акәым ишәҳәаша, шәзызцаз ачымазаҩ дышҧаҟоу? — иҳәан, днарызҵааит.

— Ачымазаҩ дагьыҕәҕәаӡам, аха уеизгьы уцаны дба, — рҳәеит Есмеи Камаҷыҷи.

Алиасгьы урҭ ражәа ааҩбамтәкәа Шьарифа лбара дцеит...

Алиас абри аҽны, игәы иҭеикыз дшазхәыцуаз, ҽеила ҭынч дзымцәажәаӡакәа иааиршеит. Адырҩаҽны ианааша, Леуангьы дааит, Алиас иӡбны игәы иҭакны имаз зегьы еиҳәеит:

— Леуан, дад, «аҭырқәа уаҷар данкәатраха<31>, ижәытә дефҭар даҧшуан» — ҳәа, сымч анкәадаха, абри иуасҳәаз
#n 31 Акәатрахара — аҕархара.
#p ~ 119 ~
сгәаныла изӡбит, узыхшаз иныс, угәы иаанаго имӡакәа ишсоуҳәара!

Леуан зназы игәы иамыхәазшәа дааҟалеит, аха ашьҭахь дақәшаҳаҭхеит.

— Закәызеи, Леуан, исҳәаз зназы угәы иамыхәазшәа избеит, уаб Ажьгьери имаҿоуп, имӡакәа ишсоуҳәара, ихәарҭам акы сгәы иаанагозар, исцәумӡан, исаҳә.

— Угәы иаанагаз даара иус бзиоуп, аха... Аха зысҳәо убри аурыс хәыҷык ихы дацәшәо дыҟоуп, ихы наҧхьакшәа абраҟа аӡлагара дахатәоуп. Еиҭаҳәатәыс иусҭом, дсоциалиступ.

— Уи иуҳәаз захьӡузеи? — иҳәан, дизҵааит Алиас.

— Уи захьӡу аҳәынҭқари уи ичиновникцәеи уҳәа аусуцәеи анхацәеи лашара ахьыддмырбо, рыбҕак ааиҵырхыр зыҟамло, ҳара арахә хырхәагас ишҳамоу еиҧш, убас хырхәагас иахьрымоу азы, убарҭ ахылаҧшцәа ираҕоу аӡә иоуп. Ажәакала, иугәаламшәои, ааба-жәба шьықәса рнаҩс Ерҭоба<32> ҳәа анырҳәоз аамҭазы маӡала еизго, ирацәажәо џьоукы шдәықәыз?

— Ааи, уи сгәаламшәакәа. Маӡаламоу, аргама Очамчыра абжьуааи самырзаҟанааи еизганы аҳәынҭқар аусуцәеи анхацәеи рзы дшьыганы дшыҟоу атәы рарҳәон.

— Ус анакәха, уара иудыруазаап, сара изысҳәозеи, убырҭ дреиуоуп абри аурыс Ивангьы, дахьазымдыруаз тәылак аҿы дааин, ихы ҵәахшәа дыҟоуп...

— Нас уи сыҩны даазгар, сиқәӡру? Исабжьоугозеи?

— Уи билеҭла, паспортла деиқәшәоуп. Атәым паспорт имоуп, дыздыруа аӡә ила дмааҧшыр, шәҟәыла деиқәшәоуп. Убри азоуп ақалақь ахь дызкылымсуа, иҽыҧхьакны абра ашьха ашьапаҿы дзыҟоу.
#n 32 Ерҭоба (қырҭшәала акзаара аанагоит) — аҧсуаа рҟны иҟаз анхацәа рреволиуциатә гәыҧ еиҧшны, Қырҭтәылагьы еиҿкаан аҳратәра иаҿагыланы иқәҧоз анхацәа ргәыҧ. Убри иахьӡын Ерҭоба (акзаара).


#p ~ 120 ~
— Ақалақь ахь дзышьҭуада, аҩны дыҟазааит, сара убри еиҳагьы еиҕьасшьоит. Ақалақь ахь ианцатәу, сара сымцои. Уи ус хәыҷык дышшәарҭоу аӡәы иаҳаны изыҟалом, уара Леуан иуҳәан еиҧш, дыздыруа аӡәы диҿаҳаны дааимырҧшыр, даргамеимтәыр. Нас, Леуан, абри аус ицәгьам акы акәны иануҧхьаӡа, усыцца убри аурыс иҟынӡа, ацара анаҩсгьы убри аус уара исзыҟаҵа, — иҳәан, диҳәеит. Леуан абри дазыразхан, еиманы ицеит аӡлагарахьча Иван иахь.

Ааҧынрахь инеихеит, аха амшцәгьақәа иҟалаз ҧыҭк наҟ инаскьарцеит. Аамҭа ааҧынроуп, аха амшцәгьақәа еиҭа ӡынрартәит, рҳәон.

Алиаси Леуани еиманы аӡлагараҿы инеит. Аӡлагарахьча Иван ашыла рҩынтуа, ааҵәақәа ирҭаҧсо убра акы даҿын. Иус даналга, даадәылҵит, ашыла ихьтата, ижакьа уҳәа — аакьыскьа иимсацыз — ашыла рылатата, ихахә акәзар — иара убас. Уаҩ аҧшьк, аукы, абаакы, иуаҩыбжараҿы дыҟоуп уҳәартә днеихьеит, иоурыс маҭәа каҿ-маҿқәак ишәыз даара иҩазахахьан, ихахәы аакьыскьа ахҳәа злеимкыцыз еилачны, еилажәжәа еилагылан, амала ацәажәара знаалоз уаҩын.

Леуан Иван днаиртәан, изызнеиз ахи аҵыхәеи даараӡа дазырхәыцны иеиҳәеит.

Иван ила-иҿы ааихаччан, иаҳаз игәы иахәеит уҳәартә дааҟалеит. — Абри аҩымш-хымш рыла уеизгьы абрахьтә ацара сгәы иҭан... Абри аӡлагара сгәы ҧнаҵәеит. Аӡлагара уҭоушәа ҳәа, ирҳәо амала ирҳәаӡом, уаҩы ихы еиланагоит, илымҳа агоит, уаҩ дарцәом, дартәом... Алиас ас ианигәаҧха, уи иуаҩышьа зеиҧшроу сара издыруеит. Абри ақыҭан сара исзымдыруа уаҩ дыҟаӡам, зегьы руаашьа здыруеит. Алиас даараӡа ауаҩышьа бзиа змоу аӡәы иоуп. Гәахәас иҟасҵеит Алиас исеиҳәаз, аха... — иҳәан, Леуан иахь дынхьаҧшын, иҽааникылт.


#p ~ 121 ~
— Уи «аха» змааноу саргьы издыруеит, Алиасгьы идыруеит, убри азы ҳара ҳала акы уацәымшәан, уара уахь ала уск уақәымшәозар, — иҳәеит Леуан.

Ажәакала Иван иарҳәаз даара дазыразхеит, Алиас дыззыразны Иван дызқәиргәыҕыз азы Леуан уи аҽныҵәҟьа шәҟәыла ишьҭихырц Алиас диҳәеит, Иван шәҟәгьы сҭахым, быҕьшәгьы сҭахым Алиас иахьтә, иҳәеит аха уеизгьы Леуан иҩырц ихы иадиҵеит.

Алиас иҭаххеит Иван иара иахь даннеиуа амш идырразы.

— Иахьеи уаҵәи сызнеиуам, аӡлагара зтәуи сареи ҳаҳасабқәа аабароуп, уаҵәашьҭахь ахәылҧазы ианааилашәшәлак уеизгьы ежьарак ақәымкәа снеиуеит, аха агәыла-азла зҳәаз иеиҧш, уажәазы аӡәгьы изымдыруазааит, нас уеизгьы уа сырбоит. Усҟан урҭ ирасҳәаша сара издырп, аӡлагара схы ҭнаҟьан, сычмазаҩхеит, ҧыҭрак абраҟа Алиас иҿы сыҧсы ааиҭаскырц сааит ҳәа расҳәап. Акраамҭа уа санырбалак, ҳаи, ари араҟа даарыдхалазаап, убо, уаҳа царҭа имоузаап, рҳәап. Нас наҟ-наҟ ма ирхашҭып, мамзаргьы усҟан уи аамҭа ианаалаша иара аамҭа иаҳнарбап, ҿарҧак, хырқьиашьак ҟасҵап, — иҳәеит.

— Уи иуҳәо саҳауеит, аха сара ус сгәы иҭамызт, аешьа дырҳаны чара хәыҷык, иаҳҳәап, кампаниак ҟамҵаӡакәа егьыҧхашьароуп, — иҳәеит Алиас.

Арҭ ражәа наҟ-ааҟ еиҭазгоз Леуан иакәын.

— Уи шҧазыҟалои, акампаниамоу, уареи сареи ажәа, аҧҟара иҳабжьаҳҵазгьы дарбанзаалак аӡәы изымдыруазароуп. Даара шәеиуацәа бзиоуп, ешьарала шәеизааигәоуп Ҭорҟани Қәаблыхәи уҳәа, насгьы Рафидеи уи лхаҵа Маци даара шәеиуацәабзиоуп, уи сара издыруеит, аха уеизгьы убарҭгьы егьроумҳәан рхала ирдыруа анаҩс, — иҳәеит Иван.


#p ~ 122 ~
Леуангьы абри дақәшаҳаҭхеит. Алиас абри хәыҷык бзиа имбеит, аха даназхәыц, ус егьамҩоуп, иҳәан, уа дазааит.

— Убас уаҵәашьҭахь ахәылҧазы шәҩыџьагьы аҩны сышәзыҧшуп, — иҳәан Алиас, игәы ҭгәырҕьаауа, ишьамхы иҵҧраауа иҩныҟа дхынҳәит. Леуан уаҟа Иван иҿы ҧыҭрак даанҿасит, дара ирзеиҧшыз уск аҵыхәала.

Алиас иашҭа агәашә ааиртын, дынҭалт, аҩны абарҵаҿы игыланы иизыҧшуан Есмеи Камаҷыҷи.

— Уара уаашьа зеиҧшроу ала, ажәабжь бзиак умаҳакәа уҟам, — лҳәеит Есма, ишылҳәац еиҧш.

— Бара абас бдыруеит, џьара сыҟан санаауа, ажәабжьк шҧеимаҳарыз ҳәа, абарҭ ажәақәа рыла бысҧылоит. Уи бара ибыҟазшьоуп. Уи аҵкыс какалк сыркы! — иҳәан, наҟ аҩныҟа дныҩналт.

— Уара егьа уҳәаргьы, угәра сызгом, ажәабжьк удыруеит, уи аҳәара уҭахым, убри соуҳәаанӡа, какалҳәа акгьы уақәымгәыҕын! — лҳәан, аҩныҟа дыҩнамлакәа, араҟа абарҵаҿы лҽаанылкылт.

Иаҳҳәақәо сыздыруам, аха иара Алиасгьы исҳәандаз ҳәа акәын дшыҟаз, амала хәыҷык иааидырцалар иҭахын азоуп абас зиуаз.

— Нас ианыбмуӡа, ибасҳәап, — иҳәан, длатәеит абарҵаҿы.

Камаҷыҷгьы днеины днаидтәалан, дӡырҩуеит.

— Иахьа Леуан дсыманы сцеит зҭыӡшәа ҳҳәалоз аӡлагарахьча аурыс Иван иахь.

— Нас ииҳәазеи? — Камаҷыҷ днеизҵааит.

Убри инақәырццакны Есмагьы днеизҵааит, ишәеиҳәазеи ҳәа, аха убри аҿгьы дмаанҿаскәа, «Уара уанцоз ҳара изҳаумҳәазеи, изаҳцәуӡазеи! — ҳәагьы нацылҵеит, аха уеизгьы еиликааз ирласны иҳәандаз ҳәа иахыццакуан.


#p ~ 123 ~
— Сара уахь сышцоз шәара ишәасымҳәеит, избан шәҳәозар, егьсзыҟамҵакәа схынҳәны саар, шәылахь еиқәнаҵон, шәгәы иалсуан. Уажәшьҭа ишәасҳәар ҟалоит сахьцаз исаҳаз, исылшаз аус.

— Шьҭа иаарласны иҳаҳә, иулшазеи, иуаҳазеи уахьцаз? — лҳәеит Есма.

— Исылшазеи, бымбои, дазыразхеит. Уаҵәашьҭахь хәылҧазы даарц дыҟоуп. Леуангьы иаргьы еицны.

Ари ажәа Есмагьы Камаҷыҷгьы рыла-рҿы аарханарччеит.

— Нас уеизгьы иаашьахозеи, дышҧаауеи, ҧҟарас дызқәыргәыҕзеи?

— Дызқәсыргәыҕзеи, бымбои, абра бареи сареи еибаҳҳәалоз зегьы дрықәсыргәыҕит, иаргьы дук ажәа ахымҳәаакәа дазыразхеит. Уимоу, шәҟәгьы-быҕьшәгьы акгьы сҭахӡам, шәара шәуаашьа здыруеит, ус сыҟазааит, иҳәеит, аха сара исымуит. Уи усгьы уа аӡлагараҿы дмаанҿасуазаап, џьара аӡәы иҿы днеирц иҭахын усуҩыс. Сара абри еиҧш ажәа аниасҳәа, ҳәара аҭахызма, абҕьааҳәа дазыразхеит.

— Нас уаҵәашьҭахь даауеит, уҳәама? — иҵааит ангьы ҧҳагьы еицҿакны.

— Ааи, уаҵәашьҭахь даҳзаауеит. Иахьеи уаҵәи уа дахьыҟоу иаҳасабқәа ибашт. Ус ишибалак иӡлагара кажьны дызцом.

Абриала Алиас даара иааиргәырҕьеит иҭаацәа.

— Даауеит ҳәа шәзеигәырҕьаз, даар егьа шәиеигәырҕьап, — иҳәеит Алиас.

— Сеидру, уара убри иӡбахә умоуижьҭеи абар шықәсык ҵуеит, уара узы хәыҷык дхәарҭаны, насгьы ҳаӡҕаб лҵараҿы маҷ длыхәарҭахозар, нас ҳашҧамеигәырҕьои! Иҽеины илзырҵаша уаҩы длымаӡамкәа, уахи-ҽни лхы лықәыжьны аҩреи аҧхьареи дырҿуп. Дҩагылар, уара уҳәарақәеи ужәқәеи рҿы дуцхраауеит, ма сара сыҩнус аҿы
#p ~ 124 ~
дсыцхраауеит. Иумбои, лыда дахьҳамам аҟнытә, ахаҵа усгьы, аҧҳәыс усгьы дазкны дышҳамоу. Хәыҷык лыҧсы лзыршьаша аӡәы дҳаур, уи анаҩсгьы лҵараҿы ҧыҭк данлыхәа, уи ҳаимеигәырҕьакәа, нас ҳзеигәырҕьозеи?!

— Уеизгьы, уи данаауа аухазы хәыҷык анс-арс ҳәа акгьы угәы иҭаӡами? — Есма лхаҵа дизҵааит.

— Ус акы уҽазумкын, ажәабжьны абри аус аӡәгьы имаҳааит ҳәа сарҳәеит Леуангьы иаргьы. Зынгьы абра исҳәахьеит, уи аурыс хәыҷык ихы дацәшәошәа дыҟоуп, ус маӡалашәа имырҳауҳаукәа иҟалар еиҕьишьоит. Саргьы убри сазыразхеит. Шәаргьы уи аурыс ҳара ҳҿы иаашьахаз, ҧҟарас иҳабжьаҳҵаз дарбанзаалак аӡәгьы иашәымҳәан. Ҭыҧда данықәха, ихы ааҳадикылт, ҳаҩны дыҟоуп сасык иеиҧш ҳәа рашәҳәала ӡәыр дшәызҵаауазар, — иҳәеит Алиас.

— Уи иуҳәаз ҳаҳаит. Ус иара ианеиҕьишьа, ҳаргьы убас ҳныҟәап, — лҳәеит Есма.

Даара руа бзиак, ргәыцхәык акраамҭа ирымбац дырзаауашәа ишынҭаацәоу иеигәырҕьоит убри ауаҩ, насгьы убри амш, «уаҵәашьҭахь».

Убас иаалырҟьаны иҭаацәа ргәы иахәашаз аус бзиа ҟаиҵеит Алиас. Шьҭа игәы ҭынчхароуп, шьҭа ҭынч дыцәароуп, шьҭа сҭынчхеит, сарҕьажәҩа сықәиеит, иҳәароуп, аха ус иҟамлеит, дгәырҕьацәаны акәу, ма даҽакы дазхәыцу здырхуада, убри аҩахак дызмыцәаӡеит. Данзмыцәа, нас ҳәараҭахума, дхәыцуа далагеит: ажәытә, аҿатә, ауа, агәыла, раҳцәа — ҭауади-аамсҭеи уҳәа ртәы ихы иҭагьежьуа иҭан:

«Уажәы убри Ивани сареи ҳнеидгыланы ҳанхар, ҳамгәахә, ҳарахә уҳәа иаархашәало, насгьы ҳашәҵатәы инахыкны ҩышә-хышә мааҭ раҟара аџьықәреи мацара иалҳаршар ҟалап... Нас ажь сымоуп, ианаамҭоу иаҳҭаар, қәнагала иҭаҳҭәар, ҳара инаҳхуа анаҩс ҩышә-хышә мааҭ раҟара ҳхашәалар ҟалап. Ажәакала, ашқәсан фышәҟа
#p ~ 125 ~
мааҭ ҳарҳар ҟалап. Абриаҟара аҧара ақыҭан инхо изы даара мал дууп. Насгьы анапы рыгҳмырхар, ҧшьышықәса рыҩнуҵҟа арахә рахьгьы хәыҷи дуи неиҵагылар, кыр ҟалоит, нас уаҳа иаҳҭахузеи. Афатә-ажәтә рзы усҟангьы ҳмаџьанахарым. «Ахы ыҟазар, ахылҧа ахалоит»—ҳәа, сыдгьыли, сырахәи, сшәыр-қәыри ахы ҳазрыҭар, хныҟәгагас уаҳа ҳҭахӡам...» — иҳәоны, игәы хәыҷык акы иааихьнашьын, даамҵасны дӡырҩуа далагеит, адәахьынтә аӡәы изҿиҭызшәа. Уи игәалашәаз, «абас амазара ҳаур, иҳаҵашьыцра ауаа рацәахашт, абри рыцҳарас иҳамоу ауп». Аиҳарак ҭауади аамсҭеи анигәалашәоуп абас данҭрыс.

Хәыҷык днаҳәы-ааҳәын, дхәыцуа далагеит:

«Мазара ҧыҭк умоушәа урбар арҭ ҭауади-аамсҭеи, аҵан унаргаанӡа, иуҟәаҵшам. Ируҭо уалагар, иумоу зегьы ргаанӡа иуҟәаҵуам, ирумҭар иумоу уцәыргаанӡа иуцрыҵуам. Шьҭа уара иалҧшаа иреиҕьу: хаала ируҭар еиҕьу, мчыла иуцәыргар еиҕьу. Аҽан ануҵар — рхы рыхнахуеит, аҧсаса ануҵар — сасцәақәак сзааит, шьтәак сыҭ, ма сыск-ӡыскы зҳәаз иеиҧш, иааумдырҵәаанӡа иуҟәаҵуам, урҭ аӡәы иакәзар — дырҩегьых акы уҳәарын, урҭ рацәоуп. Ҩымз-хымз рыла акака иадамзаргьы ируҭо уалагар, убри алагьы шықәсык аҩнуҵҟа ухдырҵәоит... Џьыкраа аешьцәа аус зуаз рацәан, рахә ҧыҭк ааидыркылт ҩажәаҟа раҟара аҽқәа ауахьад ианырҵеит, ацә, ажә, убас 20–30-ҟа хы, убас акамбашьқәа уҳәа, нас аҧсасагьы, рыцәқәа, рыжәқәа, рыҽқәа уҳәа дара рхатәы дамыҕ рнырҵеит — «Џьыкраа рдамыҕ». Арҭ аалаҧшықәырҵеит ҭауади-аамсҭеи. «Џьыкраа рдамыҕ» зну шәаҩымсын, ҽызааит, камбашьзааит ҳәа, аргама еибырҳәо иалагеит. Урҭ ауаа анцәыцәы, рхы дубеи ирбо иалагеит, уимоу рхатә дамыҕгьы рырахә ирнырҵо иалагеит, ҭауади-аамсҭеи реиҧш, рҳәан, инарысын, маӡа-аргама шықәсыки, ҩышықәсеи рыла иккаӡа иаадыртәеит, рџьабаа зегьы ама-
#p ~ 126 ~
ла иӡит. Абасоуп зегьы ишаҳзыруа. Дара ҭауади-аамсҭеи егьыруам, егьырҳәом, рнапқәа еиқәҵаны итәоуп, ихәыцуеит акы злаҳцәыргаша, хаала-мчыла рхы ҳазладырхәаша, уаҳа ус рымам.

Ҳарахә ҳхырцоит, иаҳцәырӡоит аха дара ирӡондаз, ҳара анхацәа ҳаичырчаны, ҳара-ҳара ҳаицәҕьычуа, изфо-изго ҭауади-аамсҭеи ракәны иааҟалоит. Иуцәырӡаз ҽык, рахәык зҳәаз иеиҧш, машәыршақә џьара иубар, уашшыр, аус шдыргьежьуа, ишдырхынҳәуа изӡаз, угәыла, уашьа, уаҧханагьла — анхаҩы иакәхоит уи днақәыӡ дцон изырӡаз, дызжьаз, ацәгьа изыруз, ишьапқәа еиқәыршәны ачаи ашьақар аҭаны ижәуа дтәоуп, уи изы ашәаҟынӡагьы днеиуам. Ачаи ржәуеит анысҳәа, уажәы иаасгәалашәеит: сынтәа зны снеит Алмасхан иаҳҭны. Ҵыс шәақь шьахәк, ҽанк ахҭынҵаны иаасхәаз абраҟа искын, минуҭкгьы аахимырҵт, иаасымихит: «Анцәа узша, абри сара исыҭ, саҩумхын, абри еиҧш ашәақь сеилаҳауеижьҭеи крааҵуеит, аха сақәшәомызт», — иҳәан, уи акәхеит, исцәигеит. Убригь цәгьаӡам — уаҩҵас дсыҳәеит, дысмыҳәаӡакәан игар акәын иаҳа еицәаз! Ауаара сыҭ ҳәа иргоит ирҭаху маҭәахәык, нас ихындырҳәӡом... Аҩны аҩнуҵҟа сахьыныҩнашылаз аҳкәажә дышьҭоуп, амш шьыбжьы аахьеит. «Ибуазеи аҳкәажә, бгәы бзиами?» — анысҳәа, «Сгәы бзиамшәа сыҟоуп», — лҳәеит. Ачаи ашьақар аҭаны ахәырпҳәа ажәра даҿын, иара Алмасхангьы убас ижәуан. Ас чаила, шьақарла сныҟәигалар шәышықәсамоу, ҩышә шықәсагьы нысҵыр ҟалап. Аха уи сҳәеит ҳәа, урҭ ҭауади-аамсҭеи шәышықәса, шамахада, ирзынҵуам. Уи ҟазҵо ҳәа сгәы иаанаго ацәгьа-мыцәгьа ахьырхәыцуа акәхап...» — Игәаныла абарҭқәа шиҳәоз, ила ныхтны данынаҧш-ааҧш, ацәылашара иалагахьан. Иҽааилаҳәаны дындәылҵит, ирахә зегьы ыҟоу, иҟаму еиликаарц...

Убри аҽны хәлаанӡа аус иуан, ахәылҧазы ирахә анеилирга, дааццакны дышьҭалт, избан уҳәар, абар уахыки-
#p ~ 127 ~
ҽнаки дмыцәацызт убри ауаҩ. Аха абас цәыкьа Алиас ишьҭалара даҽакала уахәаҧшыргьы ҟалоит: ирласны дышьҭалар, насгьы цқьа дзыцәар шаанӡа, ианшалак, «уаҵәашьҭахь» ҳәа Иван иҟаиҵаз аҿҳәара амш акәхоит, ирласны иаауеит.

Иҵабыргыҵәҟьаны, аҽны аус ҕәҕәала иахьиуази ацәа игзи неицылан, Иван иаара аҿҳәара амш азы шьыжьы дҿыхеит, иҭаацәагьы убри ргәы иҭамкәа иҟамызт, аха аӡәи-аӡәи еибырҳәомызт. Урҭгьы шьыжьӡа игылт. Акгьы еибымҳәаӡакәа, зегьы дасу ргәанала аҩны-агәара зҳәаз иеиҧш, аилыргара иаҿуп. Аха уеизгьы хәыҷык ргәы иҭаз неибырымҳәар амуит:

— Уаха убри Иван ҳәа узҿуи Леуани аауазар, ма кәытқәак ҳамшьри, — лҳәеит Есма.

— Ҳәара аҭахума, ҩбаҟа кәты шәшьы. Аҩы ҳамоуп, ҳнеидтәаланы ҳаибаныҳәап, аҵәыцақәак аанкыланы, — иҳәеит Алиас.

Аҽны, ианааилашәшәы, Леуани Ивани ишырҳәаз иҧш, еиманы иааит Алиас иҩны. Аҧшәмацәа даараӡа иреигәырҕьаны ирҧылеит. Леуан усгьы уаҩы лахҿыхк иакәын, самырҟәылҳәаҩык, аха Ивангьы уи диҵамхозаап. Убри иҩнаҭа жәытәнатә аахыс дашьцылоушәа, дыччо, дыхәмаруа, асамырҟәыл ҳәо иара ибызшәала, аҩны длатәеит.

— Нас дабаҟоу шәыӡҕаб аурыс бызшәа зҳәо? — иҳәан, Камаҷыҷи иареи иааибадырт. Камаҷыҷ хәыҷык лоурыс бызшәа дацәыҧхашьон, аха дыргәыбзыҕны далеигалан, аицәажәара иалагеит. Алиас абри аниба, ақыҭа зегьы зхьыҧшу иара иакәушәа дааҟалан, игәы нҭгәырҕьааит. Ила ҭраа Иван дихәаҧшуеит аӡлагараҿы иибаз иакәӡам, ашыла ихьтатаӡам, ацәа игны дыҟаӡам, дыцқьакәакәараӡа деилаҳәоуп, уаҩы ҧшӡак иоуп...

Дук мырҵыкәа афатә аадырхиан, аишәа инахатәеит. Аҧшәма Алиас аҵәца аашьҭихит.


#p ~ 128 ~
— Дад, Леуан, гәыбҕан сумҭан, абри раҧхьаӡа иаашьҭысхыз аҵәцала уахада ҳаҩны имааиц, насгьы сара иашьас иҟасцаз, сыҩнра иаласырхәыз Иван дныҳәаны, убри иныҳәаҿаны изжәуеит, — иҳәеит.

Леуангьы убри дақәшаҳаҭхеит.

— Дад, Иван, сара иахьа исҳәо иагымкәа Леуан иуеиҳәап. Иахьазы ҳбызшәа еиқәымшәозаргьы, жәацы исҳәон еиҧш, ари ашықәсык ала ма уара иуҵап аҧсшәа, ма сара исҵап аурыс бызшәа. Хәыҷык уаргьы иуҳәоит аҧсшәа, жәацы иуаҳаит аурыс бызшәа шысҳәоз саргьы, хәыҷыкгьы ҳнеицәажәеит (ари аниҳәа, уи аҽны ишеицәажәаз, ирҳәақәаз Леуан иааигәалаиршәан, аччара далагеит). Узырччозеи, ҳаицәажәашьа угәы инамӡеи? Уи саргьы издыруеит цқьа ишысзымҳәаз, — иҳәан Алиас, аныҳәаҿа ишьҭихыз ахныҳәара деиҭаналагеит.— Цәымҕыс анцәа ҳхы уимҭааит! Ҳара ҳаӡәыкны цәымҕыс егьшыҟаҳамҵо дырны иумаз. Исылшо аказы уара узы схы сеигӡом, ацәгьазы, абзиазы сахьуҭаху азы сыхиоуп. Сыҩны уалахәуп, уҩнрак еиҧш иуҧхьаӡаразы суҳәоит. Сара арахә ҳәа акы уақәсыргәыҕит, узықәсыргәыҕыз рнаҩсгьы, иануҭахха, уаназгәаҟ, ухаҵкы ицааит, сырахә акы уара иуеиҕьасшьом, амала сара сызлауҳәо убри ауп, ҳара цәымҕыс ҳҟаумҵаразы, гәыкала уаҳзыҟаларазы, — иҳәан, днаханы ижәит.

Леуан аурыс бызшәала еиҭаган, Иван иеиҳәеит.

Нас Леуан аҵәца аашьҭихын, наҟ-ааҟгьы реиуарарыешьара нагӡара шаиушаз атәы иҳәан, днаханы ижәит аҩы.

Иара убас Иван иныҳәаҿа лжәит Есма, нас Камаҷыҷгьы илдыржәит.

Ашьҭахь аҵәца Иван иаашьҭихын, зегьы иныҳәеит, абасгьы нациҵеит:

— Сара иашьас сҟазҵаз шәықәнага абзиара сылшо сҟалааит. Сара сыҧсы ҭанаҵы шәара шәықәнага, шәгәы-
#p ~ 129 ~
ҟаҵара сашьҭазааит. Арахә ҳәа абра зыӡбахә уҳәаз уара хырҳагас иуоуааит, урҭ ртәы уажәы абра егьсҳәом, наҟ-наҟ иаҳҳәап. Аусура, анхаратәы уҳәа даара ибзианы издыруеит, сара сызусҭоу Леуан ибзианы идыруеит, наҟ-наҟ шәаргьы ижәдырыр ҟалап, — иҳәеит, — зегьы абзиара шәзыҟалааит! — ҳәа нациҵан, аҵәца аақәхны аҩы ижәит.

Убас аишәа иахатәан аҵх агәы еиҩнашаанӡа. Имаҷымкәа ажәабжьқәа рҳәеит, Камаҷыҷ агитара алырҳәон, ашәа ацылҳәон. Ашәа хкы иалмырҳәоз иарбану! Лара лашәа, лара лыбжьы гәыҟаҵаган, гәырҿыхаган. Леуангьы кыр ашәа лыцирҕызит, уимоу, Иван ашәа зциҳәарыз еиҧшгьы ашәақәак алырҳәеит. Ашьҭахь аишәа инахыҵын, рнапқәа рыӡәӡәеит. Ҧыҭрак ицәажәон дырҩегьых. Ажәеи ажәеи шеихырҳәаалоз, Леуан иацы Очамчыра сыҟан, иаха сааит, аниҳәа, Алиас дизҵааит иҟоузеи ажәабжьыс ҳәа.

— Ажәабжь ҿыц ҳәа егьсыздыруам, аха уара зны дуаҩ шьахәуп ҳәа иурҽхәоз аследователь Ҵереҭели ииуз акы шәасҳәап, — иҳәан, ажәабжьк аҳәара дналагеит: — Иван иаҳауам исҳәо, аха сара иахьа урыс бызшәала иасҳәахьеит, уажәы шәара ишәасҳәап. Хымш-ҧшьымш рнаҩс Аҟәантәи апрокурор, уи уара дузымдрыр ҟалап, Фон-Клуген ҳәа аӡәы, Очамчыра даан, аследователь Ҵереҭели иҿы дыҟан, усқәак рҵыхәала. Аначальник ипомошник Парханов, уи уаргьы дудыруеит, — уи дыззымдыруа дызусҭа! — ҩажәаҟа шьықәса ҵуеит Очамчыра дыҟоуижьҭеи, убри Парханов кампаниак рзыҟаиҵан, ауха убри Ҵереҭели апрокурор Фон-Клугени дрыҧхьан, неигеит. Дырҩегьых иҟақәан ҩыџьа-хҩы раҟара. Крырфеит-крыржәит, нас амаца иасуа иштәаз, апрокурор Фон-Клуген амаҵура иалоу рмаҵушьақәа ртәы аацәыригеит.

— Амаҵура ҳалоуп ҳәа идәықәуп, амаҵ зуа, намысла амаҵ зуа роуп, егьырҭ аҳәынҭқар дызжьо роуп,
#p ~ 130 ~
аиҳабыра зжьо роуп. Амаҵура иаша ныҟәызго маҷӡоуп... — иҳәеит.

— Амаҵура цқьа, амаҵура иаша ныҟәзымго маҷҩуп, аха уеизгьы иҟоуп уҳәар саҳаит, ус акәымкәа намысла амаҵ зуа ыҟоуп, аха урҭ маҷӡоуп, егьырҭ зегьы аиҳабыра ржьоит уҳәар, суқәшаҳаҭым, — иҳәеит Ҵереҭели.

— Ус иҟам аусқәа, — иҳәахт Фон-Клуген.

— Нас уара ухы злоуҧхьаӡода убарҭ рахь? — ҳәа дизҵааит Ҵереҭели.

Реимак ҕәҕәахо иалагеит.

— Сара сеиҧш гәыкала иразны, ицқьаны аҳәынҭқар изы амаҵ зуа аӡәык-ҩыџьак ҟалару сыздыруам... — иҳәоны еиҧш, Ҵереҭели иҭаҷкәым раҵәаны днеиҿасын, Фон-Клуген иаҧхьатәи ихаҧыцқәа ҩба ныҵиҟьеит. «Ҳаи-чеи» рҳәан, итәақәаз ныҵибарҟьеит, аха еисыз ҿымҭ-ҧсымшьа индәылҵт, егьырҭ итәақәазгьы ҩагылан, рыҩнқәа рахь ицеит. Фон-Клуген Аҟәантәи аҕба аанӡа иқьышә ҿаҳәаны иуаҭах ддәылымҵӡакәа дыҩнатәан. Ус аҽны шьыбжьышьҭахь аҕба ааит. Аҕба дынҭатәан Баҭымҟа дцеит, ахаҧыц-ҳақьымцәа бзиақәа рахь ихаҧыц ыҵеиҵаразы... Дыздыруа Аҟәа, хаҧыцда ихы дирбомызт, дацәыҧхашьон.

— Дмашшӡеи? — иҳәан, Алиас Леуан дизҵааит.

— Дашшыр, аҩыџьагьы алырцон аҟнытә, дмашшӡеит, — иҳәеит Леуан.

— Дмашшуазар, ацкы изымуазар, нас иаахаз иманы дцалааит уи апрокуроума акәу сыздыруам, — иҳәеит Алиас.

Нас риарҭа ҟарҵан, инышьҭаланы ицәеит.

Ашьжьымҭан аҧшәма уеизгьы ирахә рзы шаанӡа дгылон, аха иахьа зегьы еибыҳәаны ирымазшәа, шьыжьӡа игылт. Леуани Камаҷыҷи Иван дрыманы Алиас арахә ахьеилиргоз инеин, арахә идырбеит: аҳәарақәа ахьҭар-
#p ~ 131 ~
куаз, убас абатқәагьы, абоурақәа, аҽҭра, аҩцара, ацақәа, ахкаарақәа, ауҭра азааркӡа зегьы идырбеит. Ашьҭахь Есма Камаҷыҷ лахь лыбжьы налыргеит, шәааи, афатә хиоуп ҳәа. Зегьы еиманы аҩны инатәан, крырфеит, крыржәит.

Нас Леуан, аусҳәарҭахь сцоит, иҳәан, иҽы ааганы акәадыр ақәырҵеит. Леуангьы дынҽыжәланы дцеит.

Аҩны иаанхаз Ивани Алиаси Камаҷыҷ ҭарџьманс дҟаҵаны еицәажәон, ируша-ишыруша еибырҳәон.
#h XXI
#h НАҲАРБЕИ ЧАЧБА ДААИТ

Мшаҧын. Зехьынџьара ҩыжәран. Алиасраа рҿгьы аҽны хәлаанӡа ицо-иаауа ауаа рыҿцаауан. Ахәылҧазы Ҭорҟани, Маци, Едгьаци уҳәа хәҩык-фҩык раҟара ауаа Алиасраа рҿы иааизеит, ицәажәо, асамырҟәыл ҳәо иштәаз, ус, Леуангьы дааҽыжәҵит. Нас арҭ ауаа рыбжьы духеит, рсамырҟәыл инацырҵеит. Ивангьы арҭ рцәажәара иҽалаирхәит. Убас кранааҵ, рхәы аадырхиан, аишәа инахатәеит. Аҽны ҧыҭк аҩыжәны иҟаз ауаа аҩы рҽадрымцалеит, Алиас кыр ирыдицалт, аха еиҳарак ажәабжьқәа рҳәара иаҿын. Камаҷыҷ лчамгәыр арҳәареи лашәаҳәареи рыла кыр ргәы ҟарҵеит.

— Абри Камаҷыҷ лчамгәыр абжьи лашәаҳәабжьи смаҳаижьҭеи крааҵуан. Еиҳарак убри азы сааит, — иҳәеит Ҭорҟан.

— Саҧхьа рахә уоухьеит уара. Саргьы еиҳарак убри азы сааит, ҵоуп, «ҽаанбзиала» ҳәагьы саарц иамҩан, аха сара исҳәаанӡа саҧхьа иуҳәеит, — иҳәеит Мацгьы.

Ажәеи ажәеи шеихырҳәаалоз, ус, Ҭорҟан Иван дизҵааит, ууҭра зеиҧшрахазеи ҳәа. Иван даацәажәан:


#p ~ 132 ~
— Аҧсны даара иҽаҩра дгьылуп, илоуҵалак ҟалоит ӡынгьы ҧхынгьы. Арахә бзиа иааӡоит, нас абарҭ аҧсацәа аашьоит акәымзар, даара ибзианы инхозар акәын ҳәа сгәы иаанагон, уажәык агәра згеит, ус иҟамзаап аусқәа. Алиас амхы иҽазикын, ирацәаны илеиҵеит аџьықәреии аҭаҭыни, сара — ауҭра сҽыназыскын, даара ауҭра бзиа ҟасҵеит. Камаҷыҷ лакәзар — даара аџьабаа лбеит, зны сара дсыцхраауа, зных — Алиас. Ҳанхашьа хәыҷык иџьаршьо иалагеит ҳқыҭан, уимоу, хгәылацәаҵәҟьагьы ҳаҵашьыцуа иалагеит. Аиҳарак абра дук даҳцәыхарамкәа дынхоит Алдыз ҳәа аӡәы, дызусҭоу сыздыруам, егьиуам-егьиҳәом, ҵара имам, дцәыхцәыхуа есқьынгьы аҕьычра дашьҭоуп. Убри Алдыз есқьынгьы дааны ҳуҭра, ҳамхы ибалон, иџьеишьалон. Уахык зны иара Алдыз икамбашьқәа назлаз абас жәабаҟа-жәохәҟа камбашьи жәи ҳуҭра инҭалан, иаақәырхит. Ҳгәылацәа џьоукы изларҳәоз ала, иара Алдыз аанда ҧжәаны арахә ҭеиҵеит ҳуҭра, даҽазных убас — ҳамхы. Ҳамхгьы ҳуҭрагьы дук егьҳазҭымхит. Сынтәа анхара ҳгәамкуа ҳаҟоуп. Уи егьоурымызт, ҳхы иқәаҳкрын, уи аҵкыс еицәаны иҳахьыз: аҽы иааҳхәаз ҭагалан ирӡеит, ацәҵарақәа аҩбагьы абоура инҭганы иргеит, џьакьалк ҳцәыӡт. Алиас уи абга иафеит, иҳәеит, аха афарҭа џьаргьы иҳамбеит. Сара сгәаныла убригь рӡеит... Ас анхара уадаҩуп, сынтәа шьаҿак ҧхьаҟа уцар, ҽааны шьаҿак шьҭахьҟа уцароуп. Ажәакала, уҭыҧ узахымсуазаап, цәгьамбзиам уҟазар акәзаап абас аҕьычра ахьыҟоу адгьыл аҿы, — иажәа даалгеит Иван.

— Ааи, дад, Иван, уара уажәоуп ианудыруа ҳанхашьақәа зеиҧшроу. Абри ауп ҳара ҳагьаазымго, цәгьам-бзиам ҳзыҟоу. Ҳџьабаа наҳхыкәкәааны џьоукы иргоит; урҭ џьоукы ҕьычцәоуп, џьоукы абрагьцәоуп-рҳәцәоуп; ҳара ҳаиҳа амч змақәоу рҿоуп аус ахьҳамоу — егьҳалдыршом, хдырҕьацом урҭ. Ҳхылаҧшцәа уи аҕьычра артәара рымч ақәымхошәа, ус итәаны иаҳзыҧшуеит, — иҳәеит Ҭорҟан.


#p ~ 133 ~
— Шәара уаха аҕьычра шәыртәарц шәгәы иҭоуп, уи шәара шәымч ақәхом. Ҭауади-аамсҭеи ахылаҧшцәеи рыжәҩа еибыҭаны, маӡа-аргама ҳара ҳаимҵәара иаҿуп. Уажә сара ишәасҳәап абра ажәабжь ҿыцк, — иҳәан, иааирӡырҩит Леуан. — Иахьа Наҳарбеи Чачба Аҟәантәи абра Тамшь иаҳҭны дааит. Уи данаа, ахәларахь инеигәон, аха ахацәа-аҳәса уҳәа ихәы анагара иаҿын.

— Ус акәзар, уаҵәы ихәы анагарҭагьы уаҩы иоума, игәыдкыларҭамоу, — иҳәеит Ҭорҟан, дахьтәаз.

— Убригь ҵоуп, — иҳәеит Леуан, — аӡәы иҳәон, уара — уаҵәы уааир, ажәлар рацәа урылашәаны, ихәы ааугоу, ус баша уаау изеилыргом, уџьабаа баша иӡуеит. Мыса имшыбзиа еиҧш<33>, убри аҵкыс еиҕьуп иахьа иалыршаны уаар, ауаа маҷуп, дшааз макьана ауаа ирмаҳацт, узхара дубоит, ааигәа унеиуеит. Иаргьы уибоит, ажәак уеиҳәаргьы ҟалоит, — иҳәеит, иааџьашьашәа.

Абри ажәа аҳәара иналгаанӡа, Алиас иҧҳәыс дааиҧхьан, «ирҳәо бмаҳауеи, Наҳарбеи Чачба дааит, рҳәеит. Ихәы бзианы иҟабҵароуп... Шьыжьӡа ҳцап... »— иҳәеит.

— Егьа шьыжьы шәнеиргьы, шәара шәаҧхьа инеиша рацәахашт, аха уеизгьы шьыжьы шәцар еиҕьуп, —нарабжьеигеит Ҭорҟан, даазыччашәа. Ус нациҵахт: — Наҳарбеи ихәы жәгозар, ҷкәынак, ӡҕабк рнапала ишәымҭиааит, шәара шәхаҭала инаганы инеишәыркы, мамзар аписар Кәасҭа ихьыз шәыхьыр ҟалап.

Аписар Кәасҭа Наҳарбеи ихәы ҟаҵаны Иалса лыҷкәын Кәҷыр инеииркын, има днеит Наҳарбеи иҿы. Наҳарбеи дгызмалымзи, Кәасҭа дышнеиуаз ибеит, ихәы шнеигозгьы идырт, аха афырҳәа амардуан аҿы днарҧылан, аҟәарыл, ачаҕәазалқәа уҳәа, аҷкәын иикыз ааимихын, иухьӡузеи ҳәа дизҵааит. «Кәҷыр сыхьӡуп», — иҳәеит. «Узҧада?» «Гыд сиҧоуп». «Уан илыхьӡузеи?» «Иалса».
#n 33 Мыса имшыбзиа еиҧш... иӡт... ҳәа ззырҳәо зыхҟьаз аарҧшуп Д. И. Гәлиа иажәабжь «Мыса имшыбзиа шыбжьаӡыз» аҟны.
#p ~ 134 ~
«Уҧсынҵры бзиахааит, дад, Кәҷыр! Ҽаанбзиала унеиааит! Даара иҭабуп ҳәа сызраҳә Гыди Иалсеи».

Аҷкәын дҟаҧшьӡа днеибакын, дшәо-дыҧхашьо:

— Сан лакәӡам ухәы аазҭии, сан иаха иаалгеит ухәы, ари Кәасҭа иоуп иузаазга, — иҳәеит ибжьы ныҵакны, Кәасҭагьы дҟаҧшьӡа днеибакит.

— Кәасҭа уаҩ ҧагьоуп, уи са схәаагара иаҭәеишьом, иаҭәеишьозар, уи инапала иааганы исиркрын, уара исуркит, уара уоуп схәы аазга, Гыди Иалсеи исзаарҭит, — иҳәан, Наҳарбеи аҟәарыл наганы, уи иазкыз араҧ ҧҳәыс Фатма иналиркит. Уи илган, егьырҭ аҟәарылқәа инарылалҵеит, ачаҕәазалқәагьы егьырҭ ачаҕәазалқәа инарылалҵеит; Кәасҭа уисыр, шьакәарак илымҵуа дналбаан, наҟ ажәлар днарылалт, паҕәыр заахаз аӡә иеиҧш ихы ҧхьаӡо. Абриаҟара зысҳәо, абас шәмыхьааит шәаргьы. Шәара шәхала, шәнапала инаганы ишәыркы иара ихаҭа. Мап анакәха, шәызмырҧхашьо иакәӡам убри ауаҩ, — иҳәан, дынрабжьеит Ҭорҟан.

— Шәара шәтәоуп исҳәо, саргьы изгароуп уи ихәы, убри ахәгарақәа цәгьаӡа исцәымҕуп, аха... — нациҵеит Ҭорҟан.

— Иноумгар, иҟалозеи? Уаҟа ихәы назго рыбжеиҳараҩыкгьы уи изымдыруазар ҟалап, — лҳәеит Камаҷыҷ, дахьгылаз.

— Ааи, дадхеит, — иҳәеит Ҭорҟан, — уаҟа иқьаҳиацәа гылоуп. Абри ауаҩ ухәы ааимгеит ҳәа иарымҳәои. Ақьаҳиа имҳәар, аҵыс иаҳәап, аҳәыҳә иаҳәап, ишакәызаалак, иара иаҳап. Нас уи даргәаауеит, дахьуҧырхагахо уздырӡом, — иҳәахт Ҭорҟан.

Ус ишеицәажәоз, аҕба абжьы геит.

— Ҳаи, зыбжьы газ аҕба сара истәушәа иҟандаз, шәара абри еибызҳәо шәыкәа хьыла иҭәыхгьы, — ҿааиҭит Мац, ажәеи ажәеи шеихырҳәаалоз.


#p ~ 135 ~
— Ааи, Мацхеит, иазууазеи уара аҕба? Уареи сареи аҕба ҳамазар, Наҳарбеи ауаара сышәҭ ҳәа иааҳамхны аӡарқәа, асарақәа, аҟәарылқәа, зҳәаз иеиҧш нҭартәаны идәықәиҵаларын Аҟәаҟа. Нас уара араҟа арахә ирҟьышьыз аҕба уҭагыланы иӡәӡәала.

Убра итәақәазгьы Ҭорҟан ииҳәаз ҵабыргуп, рҳәеит. Дақәшаҳаҭхеит Мацгьы абри.

Абри еиҧш ажәақәа ҧыҭрак еибырҳәон, нас асасцәа нагылақәан, рыҩнқәа рахь ицақәеит.

Аҧшәмацәа риарҭа ҟаҵаны инышьҭалақәеит. Аҧшәмаҧҳәыс Есма Наҳарбеи ихәы агара иаҵанакуаз аусқәа напы надлыркын, кыр иаархианы ларгьы днышьҭалеит.

Абарҭ ргәы иҭоу, иҟарҵо Иван дук игәазцом, аха акгьы израмҳәеит, ргәы иалсыр ҳәа дшәаны.

Шьыжьымҭанӡа зеиҕьаҟамыз ҟәарыл дуӡӡак аашьҭырхын, ачашә мгьал уҳәа, ачаҕәазалқәа уҳәа рыманы аҳҭныҟа ицеит хаҵеи ҧҳәыси. Амра ҵлакашәара инеихьан уа аҳҭны ианнеи.

Амра кәалкәаџьо икаҧхон, шьыбжьон кыр ишоурахап уҳәартә. Аҳҭны ашҭа ҭбааҿы имаҷымкәа ара дуқәа ҭагылан, рымахәқәа кыдшьшьы, рыбҕь ҟьаҟьақәа иаҵәҟаҟараӡа; урҭ рыҵаҟа игәыҧ-гәыҧны ауаа ашәшьыра иҵатәан. Ҽыла иааз ауаа рыҽқәа акәадырқәа рықәны аҳҭны инацәыхараны аандаҿы иҿаҳәоуп, ҧаса уаҟа ишәшьырамкәа иҟамызт, уажәы аҽқәа рыбжакы амра рызнеин, амра рықәшуа игылоуп, ҵоуп, макьана амра ҕәҕәам, акәадырқәа ҧхасҭанатәыртә иҟам. Ашҭа мыцхәы иҧшӡоуп, ииаҵәҟаҟараӡа аҳаскьын гылоуп. Аҵарақәа рышәаҳәабжь митә ҟарҵоит.

Аҳҭны — аҕәтәы ҩны — ҩ-аршьынк раҟара адгьыл иаҟәганы игылан, аҿы амрагыларахь иханы. Асоф аҟны днеиааиуа аӡәы — уаҩы шәпак — ҧҳәыс маҭәала деилаҳәаны дықәгылан. Џьоукы гылан, џьоукых харашәа уа асоф ацәардаҕәқәа рҿы итәақәан, иара ауаҩы шәпа дцәа-
#p ~ 136 ~
жәон. Ааигәа ианнеи, дырдырт уи, Наҳарбеи иакәын, «ахалаҭ» ишәын, ижакьа сан, ихы ҟьашын, иҧаҵақәа ауны, ижәпаны икьышә иақәжьын.

Раҧхьа инеиз џьоукы дбаны албаара иаҿын, џьоукых — Алиасраа ирышьҭагыла, ирцәыхарамкәа инеиуан, даҽа џьоукых хара агәашә иааҭалан, еицрыхәхәа инеиуан.

Алиаси Есмеи амардуанбжьараҿы инеиуаны, ус иара днарҧыларц иҽыназикит.

— Анцәа имаҿоуп, абрахь ушлымбаара! — рҳәан, ддырқәит. Иаргьы уа иҽааникылеит. Инхалан, дгәыдыркылеит. Рҟәарыли инаргоз ачаҕәазалқәеи аарымихит.

— Дад, шәа шәысзымдрит, шәабанӡатәиу, ишәыхьӡузеи, ишәыжәлоузеи? — дрызҵааит.

Дара иарҳәеит урҭ зусҭқәаз. Ирымихыз аҟәарыл, ачыс уҳәа ашә иавагылаз араҧ ҧҳәыс Фатма (дара аныҟам, аҩны-агәара иахылаҧшуа абри лоуп), ашә даавҵын, данааидгыла, иналиркит, уи илган, урҭ рҭыҧ иқәылҵеит, дара асоф инылбаан, ашәшьыраҿы итәақәаз рахь инеит. Урҭ албааха рымҭакәа рышьҭахь инеиқәаз нхалеит... Игәыдкыларҭа рибамҭо, игәыдкылара иаҿуп.

«Шәызусҭқәада, шәабатәиу, ишәыхьӡузеи, ишәыжәлоузеи?» — ҳәа ииҳәаз даара гәахәас иҟарҵеит, Алиаси Есмеи, аҩныҟа ианыхынҳәгьы, абри иахыҽхәаны ргәылацәа ирарҳәон, урҭгьы уамашәа ирбон.

Ашәшьыраҿы иахьтәаз аӡәи-аӡәи еибырҳәон ҧҳәыс маҭәала дзеилаҳәоузеи ҳәа. «Ахалаҭ» закәыз здыруаз уи халаҭуп, рҳәон, аха уи агәра ргомызт, ахалаҭ захьӡузеи, ахалаҭмоу, Фатмеи иареи еиҧшны еилаҳәоуп, рҳәон.

Убас убраҟа Алиаси Есмеи ашәшьыраҿы итәаны рыҧсы аныршьа, шьҭа ҳцалап аҩныҟа, амала ҳазтәоузеи, усҟагьы уаҳа иааигәа ҳнеины дҳазбом, умҩа аабзиахеит ҳәагьы ҳазиаҳәом, ажәлар дыргәҭылакны игылоуп, рҳәан, иҩагыланы рыҩныҟа амҩа инықәлеит.

Ашьыбжьаарахь инеигәо ианалага, ажәлар ааныркылт, крифоит, ҧыҭрак иашәраӡа, рҳәан. Ахәаагацәа ашәшьыра
#p ~ 137 ~
иҵеибамырӡо, рыӡарақәа, рсарақәа, рҟәарылқәа зҳәаз иеиҧш еибарҟыжуа ашҭа дырҭәит.

Убри аамҭазы Наҳарбеи иҧацәагьы гылахьан, нас ҭауади-аамсҭеи, уи иаара заҳаны убра еизаны итәаз иманы ачара инахатәеит. Акраамҭа ачара иахатәан. Наҳарбеи урҭ ааныжьны ачара днахыҵын, ихәы аазгаз ауаа рыдкылара дналагахт.

Ашьыбжьышьҭахь урҭ рхыҧхьаӡара анмаҷха, Тамшьаа рысҭаршын дааиҧхьан, ус иеиҳәеит:

— Ажәлар абра асоф иадчыланы игылоу шәнаскьа-ааскьа ҳәа нараҳәаны, Тамшьаа рымацара абра исзеизга, ажәақәак расҳәарц сҭахуп, снарацәажәашт.

Асҭаршын ибжьы рыҕәҕәаны, — Дадраа, абра асоф иадгылоу ажәлар, хәыҷык наҟ шәнадҵ, Тамшьаа ирышәҭ абраҟа аҭыҧ, Наҳарбеи ажәақәак реиҳәарц иҭахуп! – иҳәан, атәымуаа наҟ инаскьа-ааскьеит.

Тамшьаа даарыҧхьан, асоф ааигәа инагылт. Наҳарбеи урҭ рахь ихы наирхеит:

— Дадраа, ишәыдысныҳәалоит аныҳәа ду мшаҧы! Аҟәантәи сааит шәызбарц, шәара шәбара есқьынгьы сеилаҳауеит, аха шықәсык ала ҧшьынтә-хәынтә реиҳа сзаауам, аха сымам. Шәара шәбара сара даара сеилаҳауеит, аха сара сбара уиаҟара шәамеилаҳауазаап, шәамеигәырҕьозаап...

Асҭаршын Кьагәа ибжьы ааиргеит:

— Уи шҧазыҟало, Наҳарбеи, ухаҵкы сцеит, уара убара, амшаҧ еиҳа ҳаигәырҕьеит, убарҭа ҳаибамҭо уаҧхьа ҳгылоуп.

— Ус шәыҟазар, абар уажәы ишәасҳәап: уажәы аакьыскьа сара сарендаторцәа<34> аӡәы ицә рӡеит. Изӡада Там-
#n 34 Арендатор — аӡәы имазара (адгьыл, аҩны уҳәа) аамҭала имхны, уи ала зхы ныҟәызго (иааирыхыз хәҭак изтәу иҭаны) ауаҩы ихьӡуп. Анхацәа, адгьыл зыцәмаҷыз ма зынӡа измамыз, аамҭала иқәаарыхуан ҭауади-аамсҭеи рыдгьыл. Иахьықәаарыхуаз азы иршәон адгьыл аҽаҩра иаанашьҭуаз ахьынтә хҧарак ма ҧшьбарак.
#p ~ 138 ~
шьтәхап, абратәхап, уаҳа изӡодаз? Сара сышәҭахызар, сарендаторцәагьы шәҭахызароуп, шәрыцхраауазароуп. Уимоу, шәара ирымоугьы рцәыжәгоит. Сынтәа уи дызлацәаҕәозеи? Амла дыншәырҵәоит шәара убри ауаҩ... Уара асҭаршын, уеиҳабацәа унарыҧхьаны, инеилартәаны, убри ауаҩ ицә зӡаз иқәнаго дақәшәыршәа, ацә ахә иршәаны изцәиӡаз ишәҭ. Абри аус абра сшыҟоу шәалга. Сара сцар, дышәхашҭыр ҟалап, даҽазны цәажәатәыс исышәҭоит. Шьҭа, асҭаршын, аиҳабацәа унарыҧхьаны ига ашәшьырахь.

— Наҳарбеи, ухаҵкы сцеит, — иҳәеит асҭаршын,— уара уарендаторцәа ҳара ҳарҧырхаганы ҳәа зыҟалаӡом, ҳзырмыцхрааргьы, акгьы рцәаагом, аха аҕьычра рацәаӡоуп, ҳқыҭан акака зцәырымӡаз ҳәа аӡә дыҟам. Аҕьычцәа ҳаимырҵәеит. Узҿу ацә иахьа аҭыҧ иқәаҳҵап, аха ҳара зегьы ҳуҳәоит аначальник уҳазиацәажәарц, абри аҕьычра аҵыхәтәа ҧҵәаразы. Уи иҭаххар, аҕьычра абҕьааҳәа ирцәоит, акәтаҕь былгьо иҟаиҵоит...

— Ари аус шәара аҭыҧ иқәышәҵа, сара нас аначальник сиацәажәап, ҧсыхәак зламоу ала дныҟәаратә са дҟасҵап, — инақәиргәыҕит Наҳарбеи.

Асҭаршын аиҳабацәа иманы дналҵны, шәшьырак аҿы инаиртәеит.

Аиҳабацәа ацәыӡ змоу арендатор абрахь уааиҧхь ҳәа иарҳәеит асҭаршын.

— Мамсыр, уара уизҵаа, кыр идыруазар ирҳәа, — рҳәеит итәаз аиҳабацәа.

— Дад, Андриа! Абарҭ абра итәоу аиҳабацәа уҳәоит, уцә зӡаз дудыруазар, ма хәыҷӡак гәҩарак умазар, аӡәы уицәымшәакәа, уицәыҧхамшьакәа абра иҳауҳәаразы. Уара уҕьыч уара дуҵәахыр, ҳара акгьы зхараӡам ахә иҳаршәоит ҳәа ҳналагар, дук иаамысҭашәам ҳара ҳзы, уара узы даара иҧхашьароуп, уара уҕьыч дшудыруа, уи уидгыланы, дҵәахны, егьызхараӡам уцә ахә иуршәар.
#p ~ 139 ~
Наҟ-наҟ иаргамамхар ҟалашам, мышкы уи ацә ахә зхаршәо идырыр, уара узы дҕаны дҟалашт. Убри аҟнытә абра итәоу аиҳабацәа зегьы ҳуҳәоит имӡакәа, иҵамкыкәа аҵабырг ҳауҳәаразы, — иҳәеит Мамсыр.

Андриа даацәажәан:

— Анцәа абзиара шәзыҟаиҵааит, дадраа аиҳабацәа, иаҧсаӡамкәа цәкы аҵыхәала аныҳәа аҽны шәтәаны убри зӡада ҳәа аҧшаара шәаҿуп. Абарҭ зегьы снапала шәысшьуеит, убри зӡаз ҳәа аӡә дыздыруазар, амала аӡәы игәнаҳа сықәсҵар акгьы иаҧсам, — иҳәеит.

— Угәылацәа, арендаторцәа, иҕьычуа ӡәыр дыҟоума, ма аҕьычра зыхнаҳәаахьоу? — ҳәа дизҵааит Мамсыр.

— Ишҧаҟам, арендаторцәа рахьтәгьы иҕьычуа дыҟоуп, аха абри иӡеит сыцә ҳәа ззысҳәаша аӡәгьы дсыздыруам, — иҳәеит Андриа.

— Ибзиоуп, шьҭа уца уҩызцәа рахь. Ма аҕьыч дҳаҧшаап, ма утәы ахә уаҳҭап, ак ҟаҳҵап, — иҳәеит Мамсыр, Андриагьы дҩагыланы дцеит.

Нас аиҳабацәа аилацәажәара иналагеит. Аха акраамҭа баша ицәажәон, абри иӡеит ззырҳәарыз еиҧш уаҩы дрымбеит. Нас, Никәала шәааиҧхьеишь, рҳәан, Никәала дааргеит.

— Мамсыр, абригь унаиацәажәа, — рҳәеит, аха Мамсыр — Қәаблыхә диацәажәааит, — иҳәан, уи инаидиҵеит.

Қәаблыхә даацәажәан:

— Дад, Никәала, уара уҷкәыноуп, аха ахьӡи-аҧшеи, ахьӡи ахьмыӡҕи уҳәа уара даара бзиа иудыруеит. Уаб, иҧсаҭа бзиахааит, убригь ахьӡ иашьҭаз уаҩын, убри иеиҧш аҭаацәара иалҵыз уаҩуп уара. Ҳазуазҵаауа аус азы акы иухароуп ҳәа акәым, уара ҳазузҵаауа мҩакы ҳақәуҵап ҳәоуп. Абра Андриа, Наҳарбеи дуӡӡа иарендатор, ишуаҳаз еиҧш, ицә рӡеит. Изӡаз даҳзыҵымхит, атәы зтәыз гәҩарас аӡәгьы имам, ҳара аӡәгьы ҳзымҧшааит, атәы зтәу ицә ахә иаҳҭароуп. Изҳаршәо дҳаздыруам. Уара, изааӡозеи, аҕьычра иашьҭоу уаҩуп, шамахада, аҕьычцәа
#p ~ 140 ~
зегьы удыруеит, убри азоуп уара ҳазузҵаауа. Сара иуасҳәо хьымӡҕыс иумҧхьаӡан, иӡазар, абри иӡеит зугәахәуа аӡәы иӡбахә ҳаҳә, уи сҳәеит ҳәа, убригь дымҧшаакәа акы иҳаршәом, — рҳәеит. Никәала даацәажәан:

— Анцәа абзиара шәзыҟеиҵааит, даара ажәа бзиа, ажәа ҧшӡа сашәҳәеит, сара саҧсаӡамкәа. Ацә зӡаз абарҭ шәара ижәдыруаҳа, саргьы исыздыруам, саргьы исымӡеит, аха шәмыруадаҩхаразы, аџьабаа мыцхәы шәымбаразы, ахә сара исшәандаз сҳәо сҟашәҵеит, абарҭ зегьы шәымсааит, унадгыланы убри ацә ахә шәа ҳәа сашәҳәозар, иахьаҵәҟьа Андриа ицә ахә исҭоит, — иҳәеит.

— Узшаз уисасуп, иухарам акы ахә шәаны аӡәы иҭ ҳәа шҧауаҳҳәои! — рҳәеит уа итәаз аиҳабацәа,

Убри ашьҭахь Ӡыкәыр иааиҧхьан, убригь Никәала иеиҧш иниацәажәеит, аха убригь егьи изымдыруаз еилыркааит.

— Шьҭа дара рхала абри аус еимҵаркуа иалагеит, аха акаҿы изымааит. Ашьҭахь, ҧсыхәа анамоуӡа, ақыҭан иҟоу аҕьычцәа, аҕьычра зыхнаҳәаахьоу, ашәҟәы ианҵаны ирымақәоу, ацә ахә шаны ирықәырҵарц рҭаххеит. Аха абраҟагьы аимакқәа роут аиҳабацәа.

Аӡәы иара ихәыҧҳа, иуа иқәымшәаразы ацә ахә ахьыршәо, насгьы ҕьычс ҳәа дырҿыцны ашәҟәы данымларазы, дидгыло далагеит, уи акыр ҵуеит аҕьычра ихнамҳәааижьҭеи ҳәа.

Даҽаӡәых — иашьа иҧа ихьӡ уаҟа аҕьычцәа зныз ашәҟәаҿы даацәырҵит.

— Уи, усҟан ашәҟәы дананырҵозгьы, гәаҕшақә, са сыҟамзаара иақәыршәаны данырҵеит акәымзар, ашәҟәанҵара иқәнагаӡомызт. Убрижьҭеи дҕьычит ҳәа уаҩы имаҳаӡацт, — иҳәеит.

Убас аиҳабацәа руацәа аҕьычцәа ашәҟәы ранҵара еимакуа акраамҭа иадхалеит, егьырзыҟамҵеит, аимак
#p ~ 141 ~
рацәаны ироут. Нас Наҳарбеи иаҳар, игәы иалсуеит, рҳәан, изықәнагозгьы изықәнамгозгьы ашәҟәы ианырҵо иалагеит. Нас дырҩегь урҭ реилыхра, реилыҧшаара, рхыркәшара еиҭаналагахт.

Убри аамҭазы Наҳарбеи иҧацәа, Сааҭи Чагәи, хазы ашәшьыра иҵатәаны асамырҟәылҳәара иаҿын. Урҭ рахьтә Чагә амцҳәара, аҽхәара ҧыҭк идыруан, аха ирҧшӡаны, наҟ инеиҭауҳәартә иҳәон. Уара дужьаргьы, дгәааӡомызт. Ала дуқәа ҩба иман, рдура анаҩсгьы даара ла ҧшӡақәан.

— Чагә, арҭ улақәа рыҧшӡарада ирылоузеи? — дизҵааит уаҟа игылаз Камшьышь.

— Арҭ слақәа абгадуқәа ркуеит. Убри азоуп рыхәда ахәыдхаҵа ҟьаҟьақәа — аџьазтә хәыдхаҵақәа зырхоу. Абгаду анырклак, рыхәдоуп ҧаса иззыҩуа иахәарырц. Ахәыдхаҵа урҭ ахьчоит...

— Нас ус акәзар, абраҟа абарҭ алақәа умоуижьҭеи даара крааҵуеит, бгадук моу, бгахәыҷыкгьы ркит ҳәа ҳмаҳаӡацтеи, — иҳәеит Камшьышь.

— Абнахь шәарыцара ҳара иҳамгеит, дара рхала уахь имцеит, абгақәа абрахь аҩныҟа имааит, — иҳәеит Чагә. — Алақәа рҭыӡшәа анышәҳәа, ҳара ҳамаҳәк Бзыҧ аӡы ахықәан дынхоит, убри имоуп лақәак. Урҭ алақәа реиҧш ла Аҧсны аӡәы имам. Уажәы аакьыскьа алақәа уаҟа аҳҭны ашҭаҿы иштәаз, инаҧшны ирбеит Лӡаа ацәымзаркыра инаҩсны Гагра шыҟоу мшынгәыла аҕба ицоз. Инаҧшны ари анырба, иҩаҵибарҟьан, инашьҭалт, иаарласӡаны агаҿа инкылст, уаатәи абҕьааҳәа амшын рҽынҭарыжьын, уи акәхеит. Ашыр-сырҳәа иӡсо аҕба инахьӡаны, аҧхьа иҩагылан иааныркылеит, ирмышьҭит, еишуа иалагеит.

Абри зеиҳәоз зегьы, ишымцыз рдыруан, аха аччара иаҿын.


#p ~ 142 ~
— Нас ҳамаҳә ҽыла агаҿа дықәгыланы алақәа дрыҧхьо-дрыҧхьо мацара, аарлаҳәа иаҟәыхны агаҿахь иааигеит, аҕбагьы нықәланы амҩахь ицеит, — иҳәеит Чагә.

Уигьы шымцыз рдыруан, аха даара иссиру лакәзаап, рҳәан, иџьаршьазшәа рхы идырбеит.

— Уажәы, Сааҭ, ажәабжьк ҳаҳә, уаргьы иудырлон ажәабжьқәа, — рҳәан, уа игылаз Сааҭ иахь рхы надырхеит.

Чагәгьы, ажәабжьк ҳаҳә, иҳәеит, ари Сааҭгьы цәгьаӡа амцҳәара здыруаз уаҩын. Сааҭ даацәажәан:

— Сара ажәабжь сыздырӡом, аха Чагә, ухаҵкы сцеит, азауад ҽдуқәа умоуп, ала дуқәа умоуп, уара зыхкы умам ҳәа акы ыҟам, ачақәа зкуа ацгәы умоума? — ҳәа дизҵааит.

— Мамоу, уи еиҧш цгәы сымам, — иҳәеит Чагә.

— Сара исымоуп цгәык, аӡын ҧыҭрак иаанагом акәымзар, ааҧын, аҧхын, ҭагалан, зны-зынла аӡынгьы ачақәа кны иаанагоит. Ҽнак, ачақәа анырацәоу, шәкы-ҩышә кны ианаанаго ыҟоуп, ианмаҷу — жәаба, жәохә, ҩажәа аанагоит. Аиҳарак иџьоушьаша, иашьышам, аҧсы шҭоу, џьара ажьы цәымҟьаӡакәа иааганы иунаркуеит, — иҳәеит Сааҭ.

Уаҟа игылақәаз зегьы аччара иалагеит. Ара еиҳарак изырччоз, Сааҭ амц шиҳәоз рдыруан азоуп, Чагәгьы аччара даҿын.

– Убри еиҧш ацгәы умазар, иааганы исырба, исуҭаргьы даара иуџьысшьоит, — иҳәеит Чагә.

— Иусҭап, аха иҭакны иумамзар, иаауушьҭыр, ибнамлар ҧсыхәа амаӡам, — иҳәеит.

— Ус акәзар исҭахым, — иҳәеит Чагә. Убас амш гауа итәан Наҳарбеи иҧацәа.

Убри аамҭазы Наҳарбеи уаҟа аӡәы дынизҵааит: абна итәоу аиҳабацаа иҟарҵозеи ҳәа. Дзызҵааз аҭакс ус иеиҳәеит:

— Аҕьычцәа уҳәа, аҕьычра зыхнаҳәаахьоу зегьы ашәҟәы ранҵара иаҿуп, ацә ахә шаны ирықәҵаны, ацәыӡ зауз
#p ~ 143 ~
итәы ахә ирҭаразы. Насгьы убраҟа ашәҟәы ианырҵеит Мырзаҟан, Кәасҭа, Нестор, Шьмаф уҳәа зегьы, уажәы ацә ахә зшәо ирылаҵаны иддыршәашт, насгьы уаргьы иуарҳәеит, Наҳарбеи, ухаҵкы сцеит, ҳқыҭан аҕьычра бааҧсыла иҟоуп, аки-ҩбеи зцәымӡыз аӡә дыҟоуп ҳәа сгәы иаанагом; хылаҧшҩык даар, ацәыӡ зауз ртәы ахә роуааит, иҳәар, урҭ аҷкәынцәагьы убраҟа иналанакуеит, урҭ ихҵәаз аӡәы иҩызахеит...

Арҭ аҷкәынцәа аҧшьҩыкгьы Наҳарбеи ииҭахыз ҷкәынцәан.

Абри еиҧш ажәа аниҳәа, ҧыҭрак дхәыцуа дгылан, нас уцаны урҭ аиҳабацәа арахь уаарыҧхь ҳәа еиҳәеит абри еиҧш ажәа иазҳәаз ауаҩ.

Уи дцеит аиҳабацәа рахь. Абраҟа аиҳабацәа аимак ду рыман: зуа ашәҟәы данырҵаз данызҵаз изы даҕьуеит. Насгьы уи даагьежьны иуа данызҵаз иуак иӡбахә ҳәаны ашәҟәы даниҵоит. Уи еиҧш аус егьи, зуа данырҵаз, даргәааны, аҕьыч дирқьиоит: уи анкьазны аҕьыч ихьӡзаргьы, уажә аакьыскьа акы иӡеит ҳәа уаҩы имаҳацт, анкьа, зынтәи ҳәа ҳалагар, уара ууа иакәым, ухаҭагьы уаныҷкәыназ аҕьычра ухнаҳәаахьазар ҟалап, ус акәзар, уаргьы ашәҟәы уанҵатәуп ҳәа еиҳәеит.

Убас хәыҷы-хәыҷла аицәҳараҿы инеибагарц егьрыгымкәа ишыҟаз, Наҳарбеи дшәыҧхьоит ҳәа уаҩ днеит. Зегь, нагылан, уахь ицеит.

— Иҟашәҵазеи, аҕьыч дшәыҧшаама? — иҳәан, дрызҵааит.

— Аҕьыч даҳзымҧшааит, аха ацә ахә аҕьычцәа ишаны ирықәаҳҵеит...

— Егьоурым, шәаҟәыҵ, даҽазны аҕьыч дыҧшааны ацә ахә иршәаны, ацәыӡ зауз ишәҭ.

(Ас зиу иуацәа — аамсҭцәа — ахьаланакыз азоуп.) Аиҳабацәа абри азы даара иҭабуп ҳәа иарҳәеит.


#p ~ 144 ~
— Асҭаршын! Ажәлар еимпааит, аха ирылаҳәа, ампыласра зылшо уаҵәы абра сашҭаҿы еизааит, ампыл иаслааит.

Асҭаршын Наҳарбеи иажәа ҩбеитәуазма, ажәлар еизаны иҟаз зегьы ирылеиҳәеит. Шьҭа ҳәара аҭахым уаҵәы абра ампыласра ду ҟалашт.

Ажәлар аимыҵра иалагеит, ҽыла-шьапыла уҳәа. Наҳарбеи днеиааиуа асоф дықәгылоуп; уаҟа имаҷымкәа ҭауади-аамсҭеи гылоуп, асамырҟәыл рҳәоит. Ибацәа, ихәаагацәа ишаац иаауеит: џьоук цоит, џьоук аауеит, ҵыхәаҧҵәарак рымаӡам.

Абраҟа аҳҭны ашьҭахь, аӡыхь ду ыҵҩырны инеиуа ахықәан еиҵҳәаны игылоу амаҵурҭахьтә игоит ҵыхәаҧҵәарак рымаӡамкәа еибархьусууа асарақәеи аӡарақәеи рыбжьы. Нас цқьа иманшәаланы ирызмырхәаз аҟәарылқәа, арбаҕьра уа, аки-киҳәа рыбжьқәа гоит.
#h XXII
#h АМПЫЛАСРА

Амшаҧаҽны Наҳарбеи иаҳҭны иеизаз ҭауади-аамсҭеи ауха зегь уаҟа иаанхеит, уимоу, уи аҽны изымааз ӡәырҩгьы ауха инацлеит. Ицәажәо иахьтәаз ажәеи-ажәеи шеихырҳәаалоз, уаҵәтәи ампыласра атәы ахь ииасит. Уи ҽеины, ахы аҭаны ишыҟарҵашаз атәы шьҭырхит.

Уаҟа иҟаз арҧар еилҟьақәа ҩыџьа Ҭаҭласҭани Алмеи иаарыҧхьан, рнапы ианырҵеит ҭыҧҳа лҧакгьы даанмыжькәа ажәлар еизыргаразы, иҽеины ахы аҭаны ампыласра еиҿыркааразы. Нас асамырҟәылҳәара еиҭаналагеит. Наҳарбеигьы ииҭахыз убри акәын, иаргьы мыцхәы дсамырҟәылҳәаҩын.


#p ~ 145 ~
Убри аамҭазы араҧ ҧҳәыс Фатма Наҳарбеи днаидгылан, лыбжьы дук инеиҵымхкәа, аха уеизгьы асасцәагьы ӡәырҩы ираҳауан:

— Наҳарбеи, ухаҵкы, асасцәа рацәоуп, уаҵәы инеиҳахаргьы ҟалоит, аҩы ҳазхом, ишудыруеиҧш абра Тамшь ақыҭан аҩы змоу ҳәа аӡәгьы ыҟам ҳара ҳазхара зылшаша. Гәдиа идәқьан аҟынтә ишаагоз, уажәы зқьи хәышә рҟынӡа мааҭ ауал ҳақәуп. Шьҭа иахьааго сыздырам, — ҳәа иалҳәеит.

— Сара сыхьӡала уаҩ дизышьҭ, аҩы, анаҩс иаҳҭаххаша акрыҟазаргьы, идаарга, — иҳәеит.

Нас итәақәаз инеимда-ааимдо Гәдиа иҭыӡшәа аҳәара иалагеит.

— Абри Барганџьиа Гәдиа ҵара имамкәа, акы, ҩбагьы аҧсуа уаҷар ҳәа Аҧсны уаҩ даныҟамыз аамҭазы абри дуаҷар духа дызлаҟалазеи? — иҳәеит Хьрыҧс, дахьтәаз.

— Дуаҷар ду моу, «второи гилди кәпецуп»<35>, — иҳәеит Алеқсандр.

Иџьашьо акраамҭа абри иалацәажәон.

— Наҳарбеи, ухаҵкы, абри Ҵҟәыргьыл убна иуҭииз, афранцызқәа иаархәаз, даара бна дуун, бна бзиан, нас уи аазхәаз изаралхеит, рҳәоит, ишҧаҟалеи? — иҳәан, ажәаны иаацәыригеит Беслан.

Нас зегьы, убри иазҵаарц ргәы иҭеижьҭеи крааҵуазшәа, алацәажәара иалагеит.

Наҳарбеи зназын днакәша-аакәшо, аҵабырг реимҳәарц нақәикит, аха ашьҭахь идырҳәеит.
#n 35 Барганџьиа Гәдиа... Дуаҷар ду моу, второи гилди купецуп... — Урыстәыла иахьабалак ауаҷарцәа (ма аҭуџьарцәа), доусы малла изеиҧшраз ала х-гильдиакны (х-гәыҧкны) ишан. Зегьы реиҳа ибеиаз ауаҷарцәа актәи агильдиа иаҵанакуан. Ароман излаҳәо ала, аҩбатәи агильдиа аҭуџьар ахьӡ змаз Барганџьиа Гәдиа ида Аҧсны уаҳа уаҩ дыҟамызт, Наҳарбеи Чачба дугьы Гәдиа иуал иқәын. Аҵара змамыз ауаҩы изы ас еиҧш амал арҳара, хымҧада, аҟыбаҩ аҭахын.


#p ~ 146 ~
— Афранцызқәа сыржьарц иақәыркын, сыбна акгьы иаҧсамшәа, дара дук иазымгәаҟуашәа исдырбеит. Абна бна дук ауп, аха аџь бзиақәа маҷуп, ҽнак хәлаанӡа ҳаимдо ҳалан, аха ҩажәаџьара раҟара аџь бзиақәа, аџь шшапақәа, ирацәаны еилагыланы иаабеит, акәымзар уаҳа џьаргьы урҭ иреиҧшыз ҳақәымшәеит, рҳәеит. Акы, сара сыбна сара исамҳәакәа еимышәымдар акәын, ҩбагьы, шәара ҽнак хәлаанӡа ҳаимдо ҳалан, аха аџь бзиақәа дук ҳамбеит, шәҳәеит, сара сыбна ҩымш-хымшгьы ишәзеимдомызт. Сара ишәсырбап сара сыбна, нас ахә азы ҳаицәажәап, сҳәан, адырҩаҽны исыманы сцеит абнахь. Хымш аимдара ҳаҿын ҽыла. Озамаҭ иакәын ҧхьагылаҩыс иҳамаз, уи ашәарыцаҩ бзиа сыбна зегьы даараӡа бзиа идыруан. Аџь бзиақәа ахьгылазгьы уиаҟара аӡәгьы издыруамызт, — даҿын Наҳарбеи. — Ҽнак агаҿахьтә — аладахьы абна ҳалеигалан, акаанмыжькәа зегь ҳирбеит. Адырҩаҽны аҩадахьтәи ҳалеигалт, иаабахьаз абна иҳамбацшәа ирҿыцны иаҳирбеит; ахымш раан — амраҭашәарахь ала ҳалеигалт абна; иаабахьаз, уи аҩымшк ҳазхәаҧшхьаз аџьқәа, иҳамбаӡацшәа еиҭаҳирбеит. Афранцызқәа моу, ҳара уи абна цқьа издыруазгьы ҳхы ҭиҟьеит, иҳамбацшәа ҳҟаиҵеит. Нас уа Ҵҟәыргьыл ҳааит, агаҿа иҟаз аҿы. Озамаҭ уамашәа рхы шҭиҟьаз анызба, нас сара нап рыласкит. Абри еиҧш ӡыхь Аҧсны иҟаӡам, акы, ихьшәашәоуп, ишыжәбо еиҧш, ҩбагьы, уи даара ихарҳагоуп: уи зжәуа шыӡ ихьӡом, кыр чымазарақәа рзы ихәшәуп. Ажәытәӡа зны ақалақь ду Диоскуриа<36> ҳәа изышьҭаз абра акәын иахьыҟаз, аиҳарак абри аӡыхь азы мацара абра идыргылеит колхаа убри ақалақь. Ҵоуп, Кәыдры аӡгьы абраҟа иазааигәан, убри аӡгьы рхы иадырхәон; убригь шьхаӡуп,
#n 36 Диоскуриа — иахьа аҵарауаа излашьақәдырҕәҕәаз ала, Диоскуриа ажәытәан Аҟәатәи абаҕәаза зҵазкуа амшын аҧшаҳәаҿы игылан. Ақалақь абжеиҳарак уажәы амшын аӡаҵаҟа иҟоуп. Қалақь ҳасабла Диоскуриа ашьаҭа аркын ҳера ҟалаанӡа, афбатәи ашәышықәса аҵыхәтәантәи аҧшьбарак нахымгакәа.
#p ~ 147 ~
ихьшәашәоуп, ихарҳагоуп ҳәа расҳәеит. Нас ҳаилаӡеит аџьқәа рыхә азы. Ахә бзиа сырҭеит.

— Ахәмоу, ахынтәхә рцәугеит ҳәа сыҟоуп,— иҳәеит Беслан.

— Ахынтәхә сыздырам, аха ахә бзиа рцәызгеит. Нас уа аҕәхырҭа азауад ҟарҵеит, ҩыџьара-хыџьара абна аихамҩа ылыргеит. Аусура иалагеит. Аџьқәа зегьы акаанмыжькәа иҧырҟеит, иқәыргеит, жәашықәса рыҩнуҵҟа даргьы цеит. Изаралхазар, сара исхароузеи, — иҳәан, иажәа дналгеит.

— Иҵабыргыҵәҟьаны, урҭ уа ашыӡ рмыхьишь? — дизҵаахт Беслан.

— Ашыӡ рмыхьмоу, ахышықәса раан зегьы неиланажьт, — иҳәеит Наҳарбеи.

Ауха ачара ду руит: ашәа рҳәеит, икәашеит, рқьафқәа ҟарҵан, ҵхыбжьоншьҭахь инышьҭаланы рыҧсы ршьеит.

Ашьжьымҭан ихәаагацәа еиҭадырҿыцт ихәаагара, иацы изымааз рацәан...

Ампыласцәа реизгаразы Ҭаҭласҭан аладауаа еизигарц алада дцеит, Алма аҩадауаа реизгаразы аҩада дцеит.

Ашьыбжьаара кыр шагыз, Ҭаҭласҭан ҽыла раҧхьа дгыланы, аладауаа абираҟ кны, ашәа ҳәо аладатәи агәашә ду аартны агәараҳәа ашҭа иааҭалан, хамра-хамраны итәаны ашәаҳәара, акәашара иалагеит. Аланарҧшыразы аҳәсахәыҷқәа урҭ ирыцаазгьы, уаҟа ирылан, икәашон.

Ҧыҭк аабжьысуан еиҧш, Алма ҽыла раҧхьа дгыланы, ашәа ҳәо, абираҟ кны аҩадауаа агәарабжьара иаабжьагылт.

— Абаақәа, зан илеиҧшым, шәнеи, шәнарҧыл, рбираҟ рымхны аҳәынҵәа илашәкәаҳа! — ҳәа арҵәааҳәа ибжьы наиргеит Ҭаҭласҭан дахьгылаз.

Акәашара иаҿыз рыкәашара нкажьны, еибарҩны инарҧылт, рбираҟ рцәаагоит ҳәа. Урҭ ус мариала ирырҭозма, уи акәхеит, иааилалт: ҟаарахеит, ҳәҳәарахеит,
#p ~ 148 ~
уаҕеимшхара, цәгьарак ахьыҟало еиҧш. Еибажәжәеит, еибакәкәит, аҳәынҵәа илеибажьит. Абри збоз Наҳарбеи иҩызцәеи иареи рызхара иччеит. Џьоукы агәара иаҵахеит, аҧсра иалагеит, аха избода, изаҳауада. Хәыҷык ианааихсыҕь, игәарҭан, агәара иаҵырхит. Аха агәара анкаҳа, ауаа рацәаны иахьықәгылаз аҟынтә жәаҩык раҟара хәахәа-жьахәа иаҵырхит, ҩыџьа рыҧсы рылшәшәан, ауапа ианҵаны инаганы агәылара инышьҭарҵеит. Нас зегьы, ишынеибакәыз, ашәа ҳәо ашҭа иааҭалан, рыҽшаны, акәашара, ашәаҳәара еиҭаналагеит.

Камаҷыҷгьы лан длыцны абра дыҟан. Лыкәашарала ауаа лыргачамкит. ҧшралеи сахьалеи уи илыцназгоз уа уаҩ дыҟамызт. Лыҿцәажәара зынӡак уаҩ дархагон. Луаҩышьа уеизгьы ибзиан. Лычаҧашьа наҳәак аҭахымызт. Иахьа абраҟа уи зегьы длаҧшықәырҵеит. Абраҟа ҭауади-аамсҭеи рыҷкәынцәа аӡә длыцкәашеит, ҩыџьа лыцкәашеит, зынӡак ргәы дахәаӡеит. Лҽи лкәадыри уҳәа, нас аҽы шлырхәмаруа атәы, лхысшьа атәы, луаҩышьа атәы зегьы инеимда-ааимдо уа ҳәатәыс ирыман.

— Абри аҧҳәызба аҭауадреи аамысҭа бзиареи ракәым, баша аамсҭа хәыҷык диҧҳазаргьы, сеигәырҕьаны сыҷкәын дизысҳәон, ҭацас дҟасҵон, аха иабаҟоу, нхаҩык — ҵлаҳәысҭак диҧҳауп акәымзар, — иҳәеит Иуана дахьтәаз.

— Иуана, уара узҿу Алиас иҧҳа лоума? — ҳәа дизҵааит Хабыгә.

— Ааи, убри лоуп.

— Уи ссирк лоуп! Лара дыҧшқаӡоуп, 16–17 шықәса реиҳа лхымҵуазар ҟалап, уи деиҳаӡам, аха лыхьӡи лыҧшреи рыла уи ҳара ҳабжьуаа рҿы дыззымдыруа дызусҭда! Ҭауади-аамсҭеи уи дынхаҩ ҭыҧҳауп ҳәа лгара хьымӡҕыршьоит, анхацәа рыҷкәынцәа игәыҕьны бҳацца ҳәа рызлаҳәом. Уимоу, аҵарагьы лымоуп: аурыс бызшәа
#p ~ 149 ~
лҳәоит, ашәҟәы даҧхьоит, илҩуеит; даара агәырҵҟәыл бзиа змоу аӡә лоуп, — иҳәеит Хабыгә.

Ари заҳауаз ҭауади-аамсҭеи рыҷкәынцәа аӡәы Хабыгә иахь ихы наирхан: — Хабыгә, ухаҵкы, уи зыӡбахә шәымоу аҧҳәызба ҽыҳәҵәыла арҧарцәа заманақәа ҽыжәҟьҟьа икалыжьуеит, шәақьла ахысразы — ацәҟьара кыдылҧаауеит...

— Уи дызбзыцәаҳәшьада? Убри Алиас хәыҧҳас имада ҭауади-аамсҭеи рахь?

— Ҭауадк, аамысҭак ҳәа уи хәыҧҳа димаӡам. Урҭ ибанык дхәарҭаӡам. Уи иуацәа — рписар Леуан, нас Иван, — иҳәеит уи аҷкәын.

— Ишьапқәа шәымҕыҵроуп, убригь дышәзахьмырхәит! Ирахә неизышәцар, нас дгәырҕьаҵәа аӡәымоу, ҩыџьагьы шәыҩнеидап, иҧҳагьы шьапырӡәӡәаҩыс дныҟашәҵап, шәнапаҿы дҟалап. Мап, шәара избо акгьы шәаҧсамхеит уи иҿы!

— Ирахә рыхцарагьы хәыҷы-хәыҷла игӡам, аха ус иаразнак напилакра хәыҷык иуадаҩуп, уи Иван захьӡу уаалаҧшықәиҵар, нас ацәымҵ ажә шарцәмызкуа еиҧш, дуцрыҵуам, ак улимыршакәа. Убри илоуп Алиас игәы злаҕәҕәоу. Уимоу, ирахәгьы ихатәы дамыҕ рниҵо далагеит, ҭауади-аамсҭеи ишыруеиҧш.

— Акгьы шәшаҧсам ибеит азы. «Анхаҩы ирахә ихатә дамыҕ рниҵо даналага, уи ҭауади-аамсҭеи ирымеикуеит ауп; абҕьааҳәа дахьырхәхароуп, адамыҕ зниҵо ирахә ицәгахароуп!

Уаҟа итәаз ҭауади-аамсҭеи абри иақәшаҳаҭхеит.

— Ус иҟоу дахьырхәтәуп, дышәмырҕьацароуп шәара аҷкәынцәа, — рҳәеит.

— Алиас ирахә адамыҕ рынҵарамоу, уажә аакьыскьа абра рыпап иҳәоны исаҳаит «асоциалистцәа» иҩны маӡала еизарҭас ирымоуп ҳәа, — иҳәеит Алмысхан дахьтәаз.


#p ~ 150 ~
— Еицәоугьы иуп, нас, анхаҩы ихы даауужьыр! — рҳәеит еицҿакны уаҟа итәаз ҭауади-аамсҭеи. — Аха уеизгьы, ахылаҧшҩы имаҳацкәа дыҟоума абри еиҧш аус? — ҳәагьы нацырҵеит.

Убри еиҧш аамҭазы еизаны ашҭаҿы итәаз рахьтә уаҩ дааит, изыҟалозар, Наҳарбеи иҩызцәа иманы абрахь асоф даақәгылааит, ма абрахь ашҭа агәҭахьы: ашәшьырахь дналбааит, ампыласра иалагоит ҳәа.

Наҳарбеи даара бзиа иибоз усын ари, абҕьааҳәа дҩагылт, иҩызцәа иманы асоф аҿы днатәеит. Ампыласра иналагеит ладеи ҩадеи ҳәа.

Аладауаа рзы еимҵакьачаҩыс Лаз днықәдыргылеит, аҩадауаа рзы — Сабыда.

Аимҵакьачаразы акраамҭа ампыл хара имцеит, иреибарӡомызт аимҵакьачацәа, шьамхылагьы рыгәҭа иалганы уаҩы изымгеит. Ашьҭахь ианеидшылаӡа, Лаз аркьыл дасын, амбаҟынӡа инаӡарц егьаагымхеит. Аха уаҟа имҧыхьашәеит аҩада изгоз аӡәы, иманы дкәалаауа, дкәараҵо иҿынеихеит. Ажәлар цәгьаӡа еилирхааит. Зны аҩада дцо, зны алада дцо, ус дышнеиуаз, Дҕамшь аӡы дынхықәырцалт, иаҳа иахьыӡмыжьраз. Аха аӡмыжьразы даанҿасуазма, дууаӡа дыҧан дналаҧалт. Ишьҭахь инеиуазгьы аанҿасуазма, агәгәаҳәа зегьы аӡы рыҽналарыжьит. Зегьы аӡы иҭеибагәеит. Ампыл зку уаҩы диздырам.

Аладатәқәа аҩадауаа ҵаадырҟәрылоит, аҩадатәқәа аладауаа ҵаадырҟәрылоит. Урҭ зегьы аӡы рыдчыланы, ирыхан алада иарҳәазеит: мышцәгьашьҭахьын, аӡы дуун.

Аӡы еибаршьуеит, рҳәан, иаанхазгьы аӡахьы еихеит ирыхьыз аабоит ҳәа. Рышьҭахь инеиуаз урҭ инарыгәҭасын, аӡы иналарыжьт. Убас аӡәи-аӡәи неигәҭасуа, шамахада акәымзар, зегьы уахь иалеибажьит. Ари збаз аҳәсақәа арҵәаа-сырҵәааҳәа инеилалт, аӡы еибаршьит ҳәа. Уаҟа итәаз ҭауади-аамсҭеигьы ирцәымҕхеит ари иҟалаз.


#p ~ 151 ~
— Осман, Кьагәа, Гәаџьа, шәцеишь! Аӡы еибамыршьааит урҭ амдырқәа! — рҳәан, идәықәырҵеит.

Убри аамҭазы ампыл зкыз маӡала, аӡы иҭеибагәаз днарылҵын, аӡнырцәала дкәалаауа аҩада ихы рханы иҿынеихеит. Ус уи даагәарҭеит, аладауаа нырцәҟа аӡы зыҧсы ырызгаз урҭ уи инеишьҭалт. Аарцәҟа уи дызбазгьы амҩа изкны даҳкуеит ҳәа аӡы рҽалажьны нырцәҟа ирит. Ирулакгьы ирҧылаз уҳәа, ишьҭаз уҳәа амба иазиашаны днаӡаанӡа дыркит.

Убри аамҭазы ҧыҭрак иааихсыҕьт ампыласра. Рымаҭәақәа дырҩан, еиҭаршәырҵеит, ҧыҭракгьы рыҧсы ршьеит. Нас еиҭадырҿыцт рымпыласра.

Дырҩегьых Лаз инеиқәырццакны ҩынтә-хынтә раҟара ампыл ирманшәаланы днасын, амбаҟынӡа инеишьҭразы егьааигымхеит.

Нас аҩадауаа неибарҟааит.

— Ҳаимҵакьачаҩы хәыҷык дкәадашәа даабоит, Лаз есқьынгьы ампыл дицәасуеит, лабала ицәаиргоит! — рҳәан, уи дыҧсахны уи ицынхәрас Лагәсҭан дықәдыргылт. Уажәшьҭа Лази иареи еибакапануа иалагеит. Абраҟа зегь реиҳа иџьашьатәыз — ампыл еимҵазырсуаз иџьбарара, ихымшаҭара акәын. Аҟьеҩҳәа уи дзынҟьоз аӡәымкәа-ҩыџьамкәа еизҟьа икаижьуан, ҧыҭрак рхы иахәарҭамкәа иҟалеит уҳәартә.

Зны-зынлагьы уи ампыл зку, ауаа кажьуа дышнеиуа, дышьҭҟьаны, дкәымпылуа данкаҳауаз ҟалон, зныхгьы еинҟьоз шьҭахьла ишьҭҟьаны рыгәқәа хаххала, уа ишьҭахап, изгыларым уҳәартә икаҳауан.

Даҽазных уҧшыр, ампыл зку иҩызцәа хәҩык-фҩык инеиҳангьы дрыбжьаргыланы, ицхрааны, аҽыҩ ианахо еиҧш, дымҩаргарц дандәықәыргалоз ыҟан, рҩызцәагьы амала игылазма? Урҭ ирыцхрааразы, рҿагылацәа ирыгәҭасны ампыл зку рҩыза амҩа ирҭаразы урҭ ҵысуан.


#p ~ 152 ~
Рҿагылацәагьы баша иҧшызма? Раҧхьала-рышьҭахьала ампыл згоз ирыжәлон амҩа рырымҭаразы, ампыл зго дыркразы; абас зегь еиҿаҳауан.

Шьҭа абраҟа инаҧшуаз уаҩы изеилыргомызт ампыл згои амҩа изызкуа-измыргои. Аҟьеҩ-саҩҳәа икыдиҟьон, жәаҩы-жәаҩыла еинҟьаны, ргәы хаххала икаибажьуан. Абри збаз Наҳарбеи иҩызцәеи иареи даара ргәы иахәон, еибарччон.

Абас ампыл иасуан амра аҭашәарахьы инеихаанӡа, аладагьы аҩадагьы ампыл уаҩы изымго. Ашьҭахьӡа Лаз уеизгьы лабала иаиргеит, аладауаа аиааит. Абарҭ анхацәа рахь знапы ҭҧаз дубап, зшьапы ҭҧаз дубап, аха урҭ рыгәхьаа зкыдаз, аҭауад ду урҭ дагьрызхьамҧшит.

— Уҵх аабзиахааит, ҽааны уажәаангьы уеибга-узҩыда анцәа уаҳирбааит! — рҳәан, инагьежьын, рыҩнқәа рахь амҩа инықәлеит.
#h XXIII
#h КАМАҶЫҶ ЛҲӘАРАЗЫ АРҦАРЦӘА НАЛХЬЫҦШУА ИАЛАГЕИТ

Ампыласрахьтә ианыхынҳәы, адырҩаҽны шьыжьӡа Рафида лыҧҳал лыжәҩа инықәыргыла, Алиасраа ргәашә днадгылан, лыбжьы налыргеит Есма ҳәа. Есма даадәылҧшын, Рафида лыҧҳал даҵа агәашә аҿы дышгылаз анылба, аӡахьы ацаразы шакәыз лдырын, ларгьы лыҧҳал аашьҭых уахь лҿыналхеит. Аха иџьалшьон ас Рафида шьыжьымҭанӡа аӡазы лаара.

— Рафидахеит, иаха амгьалмҵаа ыфаны бышьҭалазу, шьыжьӡа аӡахьы бдәықәлеитеи быҧҳал бхарззала! — лҳәан, Есма Рафида асамырҟәыл аалылхит.


#p ~ 153 ~
— Иҵегь шьыжьы сахьымааз уамашәа ибымбои, уимоу, бара бырҿыхара сацәаашьеит, акәымзар шаанӡагьы саауан, иаха сыцәа џьыбшьоу...

— Иҟалазеи, бызмырцәашаз ибыхьзеи, ахәыҷқәа ӡәыр игәы бзиамзу, мамзар аӡқәа быцҳау?

— Ахәыҷқәа хар рымам, аӡгьы смыцхаит, аха иацы убра аизараҿы ажәақәак аӡәы исалҳәан, убри бара ибасҳәаанӡа, сыҧсы сымхарацәахан, иаха сызмыцәаӡеит, убри сшазхәыцуаз...

— Иҟалазеи, ибаҳазеи ус ажәасы, бамырцәаратә еиҧш? — лҳәан Есма, ус алаҕьара инҭалан, аӡыхь аҿы инеит, ишеицәажәоз.

Уаҟа рыӡқәа ртан, рыҧҳалқәа наргыланы, рҿы-рнапы ӡәӡәаны инатәеит. Ус, аӡаагацәа аҳәсақәа аӡха ишырулауа еиҧш, Рафида лажәа еиҭалырҿыцит. Есмагьы абри илҳәо саҳандаз ҳәа цәгьа дазгәаҟуан.

— Уи аҧҳәыс исалҳәаз ажәа дназхысыз-дназҵысыз зегьы абра исҳәоит ҳәа сналагар, акраамҭа сагоит, убри аҟнытә абра иааркьаҿшәа ибасҳәап убри, цқьа бназхәыц. Нас ҳаиҭеибабоит, абра ҳаҟами, ибасҳәап инароуны... Абри сымыш Камаҷыҷ лҭыӡшәоуп сызлацәажәо...

— Унан, џьбеит, закәызеи исабҳәо! Цәгьарак уи лзы ӡәыр кыр балҳәама?

— Ацәгьара лҟәыблаауп, уи лзы ацәгьа зҳәо, араҩа ихы аниҟьааит, аха ибымдыруеи, знык аҭыҧҳара лҽыназылкуа дналагар, илаҭәоугьы илаҭәамгьы леиҽырбо иалагоит, иатәалымбаз — уи лзы бзиарак иҳәашам, — зегьы ргәы уи илзыҟаҵарым. Иацы, уа аизараҿы, лыӡбахә зымҳәоз ҳәа ҩыџьагьы ыҟамызт — анхацәа рыҷкәынцәа ракәзааит, ҭауади-аамсҭеи рыҷкәынцәа уҳәару, зегь убри лыӡбахә рыман, лыҧшӡара-лсахьа, лычаҧашьа, луаҩышьа, насгьы лыкәашара зегьы иџьаршьон. Анцәа иџьшьоуп уи иацы ҽыла дахьымнеиз — зегь рыблақәа уи иҭнахра иҟан... Уи, сылашара, шьҭа дҭыҧҳауп, «аҭыҧҳаи акәац жәи» — рҳәоит.
#p ~ 154 ~
Акәац жәы акраамҭа ишузымҵәахуа еиҧш, аӡҕабгьы данҭыҧҳахалак акраамҭа лырҧшра акгьы иаҧсам: аӡәы дирҽхәашт, даҽаӡәы дирџьашт, ажәлар рҿы уаҩы изкуам. Егьызлаӡам акы лыпату бжьихыр ҟалоит, нас акгьы даҧсам. Иаҳҳәап, аҵәца ҧҽызаргьы, хәыҷык ихәашьны аӡы ҭаҭәаны аӡәы иблыркыр, егьа бӡышозаргьы, ажәра дук ибгәаҧхом. Убри азоуп «аҭыҧҳаи аҵәцеи» — зырҳәо. Аҭыҧҳа аҵәца даҩызоуп, аҭыҧҳа, — абзиаразы акәзааит, ацәгьаразы акәзааит — ажәлар ҟаҟатәыс дроур, хаирк лбом...

— Рафида, шьҭа иҳәеишь быззааиша! Камаҷыҷ лыцәгьа рҳәоны џьара акыр баҳама?

— Ишҧазыҟалои уи лыцәгьа рҳәоны, уимоу, мыцхәы ддырҽхәацәоит. Макьа дышдырҽхәо ахьӡи-аҧшеи шлымоу ҷкәынк, лара илаҭәоу аӡәы димазар, лара лзынгьы насыҧ бзиоуп, шәаргьы ҧара шәзиурын...

— Рафидахеит, уи бҿы изҳәаз хьыла иҭәааит, убри еиҧш аҷкәын бзиа дабаҟоу, акәымзар иахьа-уаҵәы ҳәа ҳаҧшӡомызт, абри абраҟа бара ибҳәаз ҳаргьы ҳрызхәыцуеит. Макьана ҳаӡҕаб дыҧшқоуп, дыҵәрышкәаӡа уажәоуп даныҩагыла, аҭыҧҳара дазаҳкуам, аха ацәыгьхәыц злоу аӡәы дымҵарсны дигар, ларгьы дразҟыдахоит, ҳаргьы ҳаҧсы ҭаны гәы ҳмоуа ҳҟалоит, ишыбдыруа еиҧш, лыда дҳамаӡам.

— Абри азоуп саргьы абри сзалацәажәо. Абри еиҧш ажәа аныбҳәа, уажәышьҭа иаҳа сгәы аартны ибасҳәоит сажәа нагӡаны. Ецы Адқьа, Басиаҭ иҧхәыс, уи шәаргьы дшәыцәтәымуаҩӡам, — даҿын ажәабжьҳәара Рафида, — даасыдтәалан, аҧхьашәа исҳәан еиҧш, уи илҳәаз зегьы сара изласҳәои, абри Камаҷыҷ Ӡыкәыр иҧа Алхас дизаҳҳәап, лҳәеит. Иани иаби даара бзиа ирбоит, иара аҷкәынгьы даара длеилаҳауеит, лара Камаҷыҷгьы дылдыруеит. Уи макьана дыҷкәынӡоуп, 25–28-ҟа шықәса ихыҵуазаргьы, уаҳа ихыҵуам. Аха ҷкәына еибагак иоуп;
#p ~ 155 ~
ацәгьеи абзиеи рҿы уи дахьумыхәо ҳәа зыҟалом. Иҧшра-исахьа бзиоуп, иаби иани уаа шьахәқәоуп, крызку уаауп; иара аҷкәын иламҳәа акыҟам. Аҕьычразы наҳәа змоу аӡә иакәым, убри азы ҭауади-аамсҭеи даара дрыцҳаршьоит, иахьцо-иахьаауа уи дныҟәыргоит, рыбла дҭәыцны дхызар дхырхшам, ҽыбҕала даара дҟазоуп, аҽырхәмарреи аҭарчеии уҳәа рзы ицназго дзыҟалом. Ҵоуп, Камаҷыҷгьы — Камаҷыҷ лоуп, аха уигьы зынӡак ҕьеҩк иоуп. Уаха-сахаҳәа зегьы аҕьычра ианаҿу, ажәлар аҕьычцәа ҳаимырҵәеит ҳәа ианашшуа, ибаҳахьоума уи иаб акы ицәырӡеит ҳәа, уи итәы заҟа уаҩы имӡара... Убри азы иҩнадарҭа рибаҭом. Дарбан нхаҩу ас иҩнардо? Иҽи икәадыри есқьынгьы иҕьазҕьазуа еиқәуп. Уиаҟара зысҳәои, бара дбымдыруеи?.. (Есма дхәыцуа дылзыӡырҩуеит.) — Абри уаха шәанаатәо Алиас илымҳа инҭшьишь, цәгьа ибарым ҳәа сыҟоуп. Аха уеизгьы хара ишәымган, иаарласшәа аҭак сашәҳәа!.. Шьҭа аҩны зегьы гылахьеит, ҳнаццакыроуп, — лҳәеит Рафида.

— Ииашоуп, ииашоуп, ҳцароуп, — лҳәан, Есмагьы Рафидагьы еиманы ахәы инхалт...

— Рафидахеит, амра ҧхазаап ара ахәаҿы, ҵаҟа лбаа амра ҭаҧхомызт, уа иҳамбеит, уимоу, аҵарақәаҵәҟьагьы ашәа рҳәоны рыбжьы смаҳаит, хәыҷык егьыхьҭан ҳәагьы сыҟоуп, — лҳәеит Есма.

Рафидагьы уи даакәшаҳаҭхан, Есма лгәашә аҿы ианааи, Рафида лыҩныҟа лҿыналхеит.

— Ибҳәаз саҳаит, Рафида, уаха сыҧшәма инаиасҳәап, игәы зызцо еилыскаап, нас излақәнаго ала ҳныҟәап, — лҳәан, Есма лгәашә дынҭалеит.

Рафида лыҩныҟа дцеит длахҿыхха, исуалыз насыгӡеит, лҳәошәа.

Есма ацагьы дабылуа, ахьшәашәагьы дабылуа, абри ажәа лхаҵа ианиалҳәашеи ишылҳәашеи дназхәыцуа лыҩны дныҩналт.


#p ~ 156 ~
Ауаҩы ибарц-иаҳарц ииҭахым акы дақәшәар, ихҭырҧа аҿацә ихы-иҿы инадкыланы, уахь дымҧшыкәа днаҩсны дцоит. Абри аҽны абас ауит амра: ахаҿы аҧсҭҳәа наҧыранакын, аӡыхьи урҭ аҳәсақәеи ирҳәоз неидкыланы, ирызхьамҧшкәа инараҩст, иҟамлаша иқәнагам акы иалацәажәоны аҳазшәа.

Аҵарақәа ракәзар — урҭ абраҟа тәарҭас ирымаӡоуп, уи аҭыҧ рзыманшәалоуп. Шьыжьымҭанла, еиҳарак ааҧныла, уажәааны урҭ рышәаҳәабжь мфа-мжә сырзыӡырҩландаз уҳәартә иҟан. Абраҟа аҟармаҵарақәа нырцә-аарцә ахәқәа рҿы ҩажәа-ҩажәала инеимда-ааимдо ашәа анырҳәо, егьа аус ццак умазаргьы, иухаршҭны, ургачамкны уныркылон. Абраҟа ҵҩа змам ардәынақәа рышәаҳәабжь анрылала, нас иарбан музыкоу абри еиҕьхаша?

Арҭ рымацара роума? Акәыкәу, амлаҕәыр — арҭгьы урҭ рышьҭахь игылозма! Ахьажь акәзар — зны ахьшь иаршәазшәа абжьы ҟанаҵон, зных — аҧҳәыс зыкәҷышь ахьшь имҵанарсыз леиҧш, «Ҳааи-ҳааи!» — ҳәа абжьы рпаны, ҧҳәыс быжьҵас иҟанаҵон, урҭ рҿгьы имаанҿаскәа, аџьмеиҧш «Бе-е-е!» ҳәа иҟаауан, зны-зынла ахьшь еимҵанарсуа акәҷышь еиҧш, «Ҵиу-ҵиу!» — аҳәоит, зынӡак кәҷышьушәа, убас иҵегьгьы. Ажәакала ахьажь, ишырҳәо ала, амысҭхәагеи амҳабысҭеи азҳәом, акәымзар зегьы аҳәоит. Абарҭ зегьы рҿы аҵларкәыкә, ауашәшәырара зҽыназызкыз аҵлақәа инарыдтәала, ажьаҳәеиҧш, ахы мшаҭакәа аҟәақ-аҟәақҳәа инарынҟьо, абажәқәа рҧҧаны ҵаҟа инанашьҭуеит, «Қәеи-қәеи!» — ҳәа иҵәаауа, аҵлақәа неимдо. Нас абаҕырҵарақәа ҵҩа змам рыбжьы митә ҟанаҵо, аки-аки еизымӡырҩуа, аимак рымоушәа еилоуп, зынгьы ишзахәо дара ирыманшәалоу абжьқәа рыла аҳәҳәара иаҿын, — абарҭ абжьқәа зегьы, ашәаҳәабжьқәа ианеилалалак аҵкыс еиҕьу уаҩ дыззыӡырҩыша ак зыҟалашам. Абри шыҟоу абасоуп ҳәа аҩра-аҧхьара мариам. Абри здыруа Аҧсны абна ааигәара инхо иоуп. Абарҭ аҧсаатәқәа зыӡбахә сҳәаз тәарҭас-шәаҳәарҭас иахьрымаз
#p ~ 157 ~
абра акәын. Абри аҽны ааҧын шьыжьымҭан абарҭ зегьы, заа еибырҳәазшәа, абри аҭыҧан рышәаҳәабжь ыҟамызт.

Аҽны ианаахәла, рыӡҕаб даныцәа, Есма лхаҵа днаидтәалан, Рафида илалҳәаз ажәа иалҳәеит, убасгьы нацылҵеит:

— Ҳаӡҕаб лзы Кәҷыри Расҭеи ауаа ҳанҵаны ишрымоу ласымҳәаӡеит. Аха арҭ рахь абри уажәы зыӡбахә саҳаз Алхас урҭ зегьы дреиҕьуп...

— Абар абри аҩымзк-ахымзк рыла ҳаӡҕаб уажә изҳәаз дыхҩыкуп, — цәгьа иааиқәдырццакцәеит, сара излазбо ала, ҳаргьы ҳаццакыроуп, акәымзар ауацәа реиҳа аҕацәа ҳарҳара ҳаҟоуп. Ҳаӡҕаб, зда дҳамам, зегь ҳзеигәырҕьо, арахьгьы ҳаргәырҕьо ҳазмоу, ианаамҭоу хаҵа дҳазимҭар, дразҟыданы днаҳартәар ҟалоит. Убри аҟнытә абри аус хәыҷык ҳнахыццакыроуп. Иахьеи уаҵәи инархымгакәа ешьарала иаҳа иаҳзааигәоу Ҭорҟан, Қәаблыхә, Рафида, Мац уҳәа надгаланы, ари аус иаарласны ҳалгароуп, — иҳәеит Алиас.

— Унан, џьбеит, уара Шьарифа дзухашҭзеи? Уи илзымдыруа ари аус ҳашҧалацәажәои, дажәуп, аха макьана креилызцо ҭакәажәуп.

— Ааи, уи дысхашҭит, уи, ҳәараҭахума, ҳаалыҧхьароуп.

— Иван, Леуан уҳәа — урҭгьы аӡәгьы зақәшәом, ари аус ирласны ҳалацәажәозар. Абарҭгьы асҟаамҭа иахьзымаарыз иабацеи?

— Урҭ ирзыбуазеи, урҭ даҽа уск иашьҭоуп. Ирласны изыхнымҳәыр ҟалап. Иван, Леуан, нас Миха ҳәа агыруак, қырҭуакгьы Акаки ҳәа — зегьы еиманы Аҟәаҟа ицеит. Уаҟа уи аус азы изыдҵаалаша ауаҩы дрымоуп, уи урҭ зегьы дырхуп абра, Аҧсны ируша-ирҳәаша, ишныҟәаша зегьы реиҳәоит, идирбоит. Уи ижәлагьы Леуан исеиҳәан, аха исхашҭит. Уи ихы мшаҭакәа уи аус дашьҭоуп, анагӡаразы...


#p ~ 158 ~
— Уи аус ҳәа узҿу аҳәынҭқар иахгароума?

— Ааи, аҳәынҭқар иахгароуп. Заҟантә уи баҳҳәахьоузеи!

— Џьоукы митә ргәаҕьуеит, ранаџьалбеит, аҳәынҭқар дуӡӡа дахаагоит ҳәа иаҿуп...

— Ааи, уи иашьҭоуп... Урҭ уа иахьнеиуа, изызнеиз дрымбар, ҧыҭрак инхар ҟалап. Ивангьы абра иусура днаҧхеигт. Уажәоуп ацәаҕәара, алаҵара уҳәа, ауҭра-сыҭра уҳәа ианалаго, иара уахь дынхеит. Ари уажәы иззаҳҳәо ҳара ҳус азы урҭ аӡәгьы рақәыршәара сҭахӡам. Избан бҳәар, уи дҕьычҩуп, егьи аҵара имам, рҳәап, уи длықәнагом, насгьы уи макьана дхәыҷуп, дыӡҕабуп, рҳәап... Аус наҟ-наҟ идыргәагәалашт, уи ҳара ҳзы дук иқьарым...

— Уи уахь изызцаз дахызгарыз, дабацарыз акраамҭа дахьзымаашаз?

— Убри абарҭ ҳара ҳаҷкәынцәа, Леуан, Иван бҳәа, аҳәынҭқар иахгара аус иашьҭоуп ҳәа аӡәгьы иабымҳәан, аҳәсақәа шәанеибабалак, реиҳа зызҳәо ҳәа шәеицлабны ацәажәара шәалагоит, амаӡеи аргамеи неилаҧсо, амцгьы уаҟа инахаҧшьуа...

— Нас урҭ ҳанырзымҧш, ҳаешьара ааизугар, ргәы иаанаго ҳарҳәап, мҩакы ҳнықәырҵап. Ҳара ҳзы абри аҵкыс еиҳау ус ҳаҧсы ҭаны иҳауӡом, егьҳмоуцт.

— Ҳаешьара зегьы бҳәар, урҭ ҧыҭк ирацәоуп, урҭ зегь ракәым, абра зыӡбахә ҳҳәаз ҳаарыҧхьап... Ирласны абри аус ҳалагар цәгьа избом.

— Уара узлазбо ала, иуҳәақәо уажәақәа ракәым, уҳәашьа акалашәа избоит... Акы уаршәазшәоуп ушыҟоу, иҟоузеи, иуаҳазеи?

— Уи бара иалабхузеи! Ус акы сгәы иамыхәоз ҳаӡҕаб лзы исаҳаит, аха уаҳа бысзымҵаан... Сара исазҳәаз исеимҳәанда, бара ибасҳәахуама!


#p ~ 159 ~
— Иакәым аӡәы ҳаӡҕаб длышьҭанагалама, иҟалазеи?!

— Убасшәоуп ишыҟоу, аха шьҭа уи азы уаҳа бысзымҵаан. Уаҵәы урҭ ҳашьцәа адырра нараҳҭап, уаҵәуха ҳаарыҧхьап. Баргьы хәыҷык урҭ рыфатә азы бҽаархиа!

— Аҵх агәы еиҩнашеит, шьҭа унышьҭал, уаҵәы ари аус унашьҭал, — лҳәан, лыҧшәма днышьҭалҵеит. Лара ҧыҭрак дхәыцуа дтәан, лыҧшәма илеимҳәаз аус закәхарызеишь ҳәа, нас ларгьы днышьҭалеит.

Адырҩаҽны ашьыжь ирахә анааилирга, ауха ишырӡбыз еиҧш, ииашьара адырра риҭеит, иара иҟны инеиразы.

Урҭ изеиҳәаз уахь дызрыҧхьаз ҧыҭк еилырымкаар руазма, хәыҷык рлымҳа инҭишьт. Ус егьаҭахын, избан акәзар иаҳа иазхәыцны иарҳәаша-иабжьаргаша дырны, иӡбаны имаашеи.

Изеиҳәаз зегьы ари аус даара ргәы иахәеит. Ргәы ишҧамыхәоз, аҷкәын даара бзиак иакәын, иаби иани уаа шьахәқәан.
#h XXIV
#h АЛИАС ИГӘЫЛАЦӘА ЕИЗИГЕИТ

Ахәылҧазы ианааилашәшәы, изеиҳәаз агәылацәа ааизеит, асамырҟәыл ҳәо абарҵаҿ инатәеит. Камаҷыҷ, абарҭ реизара лара лусказ шакәыз гәҩарас иҟалҵан, лан длызҵааит, аха цқьа еилырганы акгьы лалымҳәеит. Иара убас убри аҽынгьы, лан афатә-ажәтә азы аҽырхиара данаҿызгьы, длызҵаит, аха илалымҳәеит. Уеизгьы уи ак зыгхоз лакәызма, лгәазцеит ла лзы ак шеиҵырхоз.


#p ~ 160 ~
Еизаз ҧыҭрак ус еицәажәон абарҵаҿы, нас Камаҷыҷ илмаҳаразы, урҭ зегь ныҵыҵын, наскьа амӡырхаҿы аҵла ду амҵан инатәеит, инеилацәажәарц азы.

— Егьоумҳәан, ааҧынроуп, ҧхарроуп аха дырҩегь иудырратәы адгьыл хәыҷык ицәаакуп. Ианаамҭаз исгәаламшәеит акәымзар, аӡҕаб агәылара ддәықәҵазар акәын, нас ҳара ҭынч аҩны ҳтәон, — иҳәеит Алиас.

Аха агәылацәа уи егьоурым, ҧхарроуп, рҳәан, рус алацәажәара иналагеит. Алиас иззааигаз, дызрыҧхьаз аус ирҿыцны еиҭареиҳәеит. Нас еизазгьы назхәыцқәеит. Раҧхьа Ҭорҟан даацәажәан:

— Уаха ҳазлацәажәо аус Камаҷыҷ хәыҷы лус, аҵара-адырра ахьыҟоу ауаа рҿы, абри илықәлоу аӡәы диаҳҭароуп ҳәа иахыццакӡом. Аха ҳара, абра ҳзеиҧшроу ала, ҳаҟазшьа-ҳҵасқәа рыла, абри еиҧш аус аӡҕабгьы илыдаҳцалароуп, ҳаргьы ҳҽазҳархиароуп. Ас анаҳамуы, изаҳгәамхәӡо аӡәы ахьымӡҕ ҳиргар ҟалоит, убри аҟнытә абри аус ҳахыццакыроуп. Сара сгәаныла, убри Ӡыкәыр иҧа Алхас иҵкыс еиҕьу абра аҩба-хҧа қыҭа рҿы уаҩы дибом. Ҵоуп, уи макьана лхаҵацара иаамҭаӡам; абра ҳқыҭан аҭыҧҳацәа анихажәаақәа аумаҷху, аха абри Камаҷыҷ лус даҽакалашәа иҟалеит, дҩыҵхахаанӡа лыӡбахә ажәлар инарылаҩт, ҭыҧҳа наӡак леиҧш, шьҭа абри лаанкылара мчуацәоуп, қәнагала убри аҷкәын ацәажәара ҟаиҵар, мап ҳәа иаҳҳәарым, ас Рафида лыла ҳәанҳәахла адырра иҳаиҭаз акәымкәа, — иҳәеит.

Мац Ҭорҟан ииҳәаз дақәшаҳаҭны даацәажәеит, аха убасгьы нациҵеит:

— Ивани Леуани ыҟазар, абри ҳдыруамызт, Камаҷыҷ дара рус азы ҩызас дырҭахын, ҧҳәыскгьы дрылазар цәгьа ирбомызт, аҳәсақәа рҿгьы ацәажәарақәа рҭахыми! Аха дара аанӡа абри аус ҳалагар, нас ҵоуп, ирзынкылом, егьырластәуп.


#p ~ 161 ~
Шьарифа даацәажәан:

— Абри аӡҕаб хәыҷы ахацәа дрыцҵаны ажәлар дышҧарылашәҵои! Уи илҳәо иазыӡырҩуада, илхыччап акәымзар, ишәзымдыруеи абра ҳ-Аҧсны ишыҟоу?

Ҭорҟан уҳәа, нас егьырҭгьы абри иақәшаҳаҭхеит. Аха абри макьана даара имаӡазароуп, тәымуаҩык имаҳароуп, уаха абра ҳшеизаз егьырҭ ҳашьцәаҵәҟьагьы ирзымдыруазароуп ҳәагьы нацылҵеит.

— Ҳара ҳаиқәшаҳаҭны Камаҷыҷ хаҵа диаҳҭоит, аха лара уи дақәшаҳаҭу, дақәшаҳаҭму ҳаздырӡом, — иҳәеит Ҭорҟан.

Рафида даацәажәан:

— Сара исаҳахьеит Камаҷыҷ убри аҷкәын длырҽхәо, ажәа бзиа иҿоуп, ҽыбҕала дҟазоуп, иҧшра-исахьа даара ибзиоуп, уажә иааиҵагылаз ҳаҧсуа ҷкәынцәа ари аҩба-хҧа қыҭан зегь уи дреиҕьуп ҳәа. Уаҩы иаалыдицалар, дазыразхап ҳәа сыҟоуп, — лҳәеит.

Инеицәажәан Рафида дылзынарышьҭит Камаҷыҷ длацәажәаразы, лгәы иаанаго еилылкааразы, абри абас уи лхаҵацара изахыццакыз, измааноу зегьы лалҳәаразы. Егьырҭ уаҟа итәаны даҽа жәабжьқәак ирылацәажәо иалагеит. Ус уаҟа итәан акраамҭа, нас Алиас — Рафида илыдышәҵаз аус уеизгьы акы аллыршап, шәара шәаала! — иҳәан, днарыҧхьаны аҩныҟа инеигеит. Уаҟа Есма рхәы лырхиахьан, аишәа инахатәаны крырфеит. Крыфаны ианыҩагыла, Рафида абарҵахь днарыҧхьеит:

— Исылшоз ала издыруаз акы схы иагмырхакәа слацәажәеит, — лҳәеит, — абас ирласны лхаҵацара зеиҵаҳхаз зегьы ласҳәеит. Излазбо ала дазааип ҳәа сыҟоуп. Уаха уеизгьы-уеизгьы уи азы ҿа сызылмырҳәеит, аха уаҵәы, уаҵәашьҭахь зҳәаз иеиҧш, сара, сҳәап, сыӡҕаб, сҳәап, ҳҽыналызкны акаҿы даагап, — лҳәеит.

— Ус аҧҳәызба дазыразны дҟалазар, даҽазны ҳара ҳаизгара аҭахӡам, уара Алиас, Рафида илыдуҵар, адыр-
#p ~ 162 ~
ра ҟалҵап илазҳәаз рахь, нас урҭ уаҩҵас ирацәажәап, изықәнаго ауаа уҳәа, ишақәнаго иныҟәар, ирықәнаго ажәа роуҳәап. Нас ҳара ҳахьуҭаху азы ҳахиоуп, абра ҳаҟами, — рҳәан, инықәҵны рыҩныҟақәа ицеит, ари аус хирхаразы Алиаси Есмеи инарыдныҳәаланы.

Рафида илыдырҵаз аус даазыгьагьан, ҩымш-хымш рыла ҿа ллырҳәеит Камаҷыҷ, нас лара дазызкыз адырра рысҭап, шылҳәоз, абрахь уаҩ дылзаарышьҭит, уаҩ дзықәгәыҕра аӡҕаб лахьтә жәа баҳама ҳәа.

— Уаҩ дзықәгәыҕра еиҧшҵәҟьа макьана аӡҕаб лахьтә егьсмаҳацт, аха уеизгьы уи дазаазгап ҳәа сақәгәыҕуеит, шәара лани лаби излақәнагоу ала шәрацәажәа, — ҳәа ралҳәеит.

— Ауаа раашьҭразы ҳара ҳаиҵахом, аха ауаа аашьҭны, нас мап ҳәа ҳарҳәар, ҳа ҳзы ҧхашьароуп, бара уи азы ҳабмырҧхашьароуп, ари даара имаӡахароуп, аӡәы имаҳароуп, — рҳәан, инықәлан ицеит.
#h XXV
#h КАМАҶЫҶ АЛХАС ДИРҬОИТ

Рафида иақәыргәыҕны ажәа зылҭаз, ишынахынҳәыз еиҧш, Ӡыкәыр, Алхас иаб, ақыҭан иреиҕьыз ауаа рахьтә ҩыџьа, Басиаҭи Ҳаџьараҭи рзааишьҭит Камаҷыҷ лаби лани. Урҭ ацҳаражәҳәацәа ааилашәшәыра рҽалакны иааин, иааҽыжәҵит. Рафидагьы иаалыҧхьан, убраҟа дааит.

Ацҳаражәҳәацәа иааиз зны Рафида днаскьаҧхьан илызҵааит, аҧҳәызба ҿа лбырҳәама ҳәа. Рафида уамашәа ибаны ус ралҳәеит:

— Ҵоуп, аӡҕаб ҿа лсырҳәеит иахьа, абра уажәы ахәылҧазы, аха ссиршәа избо, жәацоуп блацәажәа ҳәа
#p ~ 163 ~
снапы иананырҵа, иахьа шәара шәаарышьҭит, ас саамыццакыргьы, амц шәызжьаз аӡә леиҧш сҟашәҵон. Ари аҭыӡшәа Ӡыкәыр ицәыригеижьҭеи мчыбжьыкгьы ҵуам, убриижьҭеи абри хынтәуп сара исыдҵаалоижьҭеи. Саргьы цәгьа сыццакит, аха шәаргьы цәгьаӡа шәыццакит, абри еиҧш ус ццакы уаҩы имбацт, — лҳәан, асамырҟәыл аарылылхит.

— Уимоу, ҿа балҳәаны ҳақәгәыҕратәы аус рхианы иҟазар, ариамчыбжьык аҩныҵҟа даагап ҳәагьы ҳгәы иҭоуп, — иҳәеит, даахыхәмаршәа, Басиаҭ.

— Ари еиҧш ццакышьа уаҩы ибахьоума! Аха уеизгьы аус хиоуп аӡҕаб лахь ала, шьҭа лаби лани шәара шәрацәажәа, шәара ишышәҭаху, — лҳәеит Рафида.

— Шьҭа ҳара иаҳусуп, бара уадаҩс ибаҳҭом, аӡҕаб лаби лани ҳара ҳрацәажәап, — иҳәеит Ҳаџьараҭ.

— Нас ус акәзар, аус ҟабҵазар аухатәи ацә ацәа бара ибгеит акәу? — иҳәан, даахысамырҟәылт Басиаҭ.

— Ииашоуп, уи сара исгарҭоуп, — лҳәеит, дааччан, Рафидагьы.

Нас инагылан, еиманы аҩныҟа инеит. Уаҟа Алиас дыххаччо днарҧылан:

— Ижәуазеи, Басиаҭ, ҧшәыма бааҧсыс ҳшәыҧхьаӡама ҳара? Цҳаражәҳәарада ҳаҩны сас дааҳмышьҭуа ҳаҟоуп ҳәа шәмаҳазар, арсҟаамҭа ҳамӡырха шәықәгылоуп, аҩныҟа шәмааиуеи, — иҳәеит.

— Уажәшьҭа ҳнеимоу, хнеиҵәҟьоит! — иҳәеит Басиаҭ.

— Шәааизаргьы, бзиала шәаабеит! — иҳәан, еиманы аҩныҟа иныҩналт.

— Закәызеи, Алиас, ҟәарылк абжьы гошәа иҳаҳауеит, абарҭ зегьы мсааит, ус акы аҧшәмаҧҳәыс дшалоумҵара! Ҳара уиаҟара ҳзаанҿасуам. Ажәабжьс иаҳзааргозишь ҳәа Ӡыкәырраа рҿы иаҳзыҧшуп, ҳара ҳнеиаанӡа урҭ шьҭалаӡом, акрыфаразгьы иаҳзыҧшызар ҟалап, — иҳәеит Басиаҭ.


#p ~ 164 ~
— Уаха имыцәаргьы егьҟалом, уаҵәы-уаҵәыуха ицәааит заҟа рҭаху, — иҳәеит Алиас даахәмаршәа.

— Басиаҭ, сара излазбо ала, ари Алиас ирласны ҳзышьҭуа иакәӡам, амала уҽинумыршәан, — иҳәеит Ҳаџьараҭ.

— Сара излазбо ала Ҳаџьараҭ уаргьы аҧшәма уиқәшаҳаҭхеит, ус анакәха, даҽа ҟәарылкгьы лшьааит аҧшәмаҧҳәыс, — иҳәеит Басиаҭ.

— Аҧшәмаҧҳәыс ҟәарылк лшьу, ҩба лшьу макьана ҳара иҳаздыруам, аха уеизгьы амла ҳакуа ҳашнылмыжьуа — убриак здыруеит, шәара аҟәарыл акәым, ашьтәа зықәнаго уаауп, — иҳәахт Алиас.

— Басиаҭ уцәажәашьа зеиҧшроу ала, аҧшәма ак ҳзишьырцы игәы иҭаӡамзаргьы, уара далоугалоит, — иҳәеит Ҳаџьараҭ.

— Убасгьы аныҟало ҟалалоит, —иҳәан, Алиас абригь даақәшаҳаҭхашәа иуит.

Абас инеибарчча-инеибархәмарын, инеибартәақәеит. Алиас абҕьааҳәа Ҭорҟани Маци даарыҧхьеит, уаҩ дышьҭны.

Урҭ дук инымхакәа иццакны иааит, инеидтәалан, самырҟәылқәак рҳәеит, ихәмарт, иччеит. Нас асасцәа иззааз аус алацәажәарахь рхы надырхеит.

Басиаҭ даацәажәан:

— Ҳаџьараҭ, ҳара ҳаззааз аус абра аҧшәмацәа инараҳәа, ргәы иаанаго ҳарҳәап, ҳара уи ҳаазышьҭыз инараҳҳәап, — иҳәеит.

— Закәызеи, иуҳәо, Басиаҭ, уара уаацәажәа!

— Уара иуҳәар зеиҕьасшьоз убри азы акәын, инароуны, ирҧшӡаны, ахы аҭа, ашьапы аҭа, аҳәашьақәа удыруеит, сара иааркьаҿны иаахжәашәа ҳәашьақәак здыруеит, ус исҭахымызт, — иҳәеит Басиаҭ.

— Иааркьаҿны иҳәа, зеиҕьаҟам ауп, — рҳәеит Ҳаџьараҭи Ҭорҟани назлаз.

Басиаҭ дналагеит иажәа аҳәара:


#p ~ 165 ~
— Дадраа, уаха ҳазҭоу аҧшәмацәа! Шәара шәҿы кырқәа ҳаахьеит, шәчеиџьыка ҳфахьеит, есқьынгьы асаси-ацәаси рзы зышә аарту уаауп. Шәара шәахь уаҩ деигәырҕьаны дахьааира ҩнарҭоуп, шәуаашьеи, шәҟазшьеи, шәчеиџьыкеи рыла. Шәара шәынхашьа-шәынҵышьа атәы иџьашьо изымҳәо ҩыџьагьы ыҟам абра ҳқыҭанмоу, егьырҭ ақыҭақәа рҿгьы, џьоукы уи рҳәоит ишәеигәырҕьаны, џьоукых — ишәыҵашьыцны. Ашьыцра мыжда, уи ҳара гра дус иҳамоуп; ирҳәо мыцӡам, иҵабыргуп: «ауаҩы заҟаҩы уацәа имоу аҟара аҕацәагьы имоуп» ҳәа. Уи зхысҳәаауа, шәара ишәзымдырӡо, зыхьӡ-зыжәла шәмаҳаӡац, шәыҩны имааӡац, аказы шәара зыҩны шәымнеиӡац, гәаныла шәара ишәаҕоу раҟара ҽыкәаша аллаҳ абра еибызҳәо иҳаиҭандаз! Уи ҟазҵо, аҧхьаншәа исҳәан еиҧш, ҵашьыцроуп. Убри аҟнытә «ауаҩы—уала, аҵла—шьҭала игылоуп» — ҳәа ирҳәо мыцӡам. Иаҕа игәырҧса иқәымшәаразы ауаҩы ауа бзиа дирҳалароуп, ацәгьеи абзиеи рзы есқьаангьы игәиҽанызароуп, дыхиазароуп. Аҧҳа бзиа думазар, ацәгьа злоу ауаҩы узлаирҧхашьаша акы узихәыцуеит, аҧа бзиа думазаргьы — иара убас: уимоу, аҽы бзиа умазаргьы, абри аҵлаҳәысҭажә абри еиҧш аҽы иалеихузеи ҳәа уахибаауеит, ҧхасҭас излауоуша акы узныҟәигоит. Арҭ зегьы шәара бзиа ижәдыруа усуп. Абраҟа сара сыззааиуа — ауаҩы уада дхәарҭам. Ауа ҳәагьы сызҿу уара нхашьала, ҟазшьала иуцназго, уара уҟәнызымшьо, тәамбара узызымуа, ацәгьараҿы, абзиаҿы ацхыраара зылшаша, суоуп ҳәа уҩны дааиргьы, узцәыҧхамшьаша, уимоу, уиеигәырҕьаны узҧылаша иоуп ауа бзиа, уаҩ дзеилаҳаны ирҳаша. Абарҭ зегьы зысҳәо, Алиас даара нхашьа бзиа умоуп, зегь рыла уеиқәшәоуп, ахьӡ бзиа умоуп, ус аллаҳ иунеиргӡааит! Уажәы уара иуҭаху ауа иуаҭәоу ирҳара, ауа ҳәа анысҳәо, уи иамаанам хәыҧҳак дырҳа ҳәа, ихәы уаҵазза игала ҳәа, сара ауа ҳәа сызҿу даҽа уоуп, уи дзакә
#p ~ 166 ~
уоу шьҭа абра салацәажәоит. Дад, Алиас, уара аллаҳ абзиара узиҳәааит, ахшара бзиа — аҧҳа бзиа думоуп, лыдагьы хшара думам. Абри уара иузылуроуп ҧарагьы ҧҳарагьы. Убри Ӡыкәыр иҧа Алхас уҧҳа Камаҷыҷ длеилаҳауеит, иара, Ӡыкәыр ҭацас ҳәа дылҿынҵәаауеит, ишынҭаацәаз иҳаҳәан, ҳашәзаарышьҭит абри аус азы. Акыс дара ҭацас дызҭаху шәыҳәоит, ҩбагьы ҳара аҩыџьа абра ишәзааз, урҭ аҩыџьа шеиқәнаго дырны ҳшәыҳәоит абри аус шәхаҿы иаажәгараны уаргьы уҧшәма ҧҳәысгьы, — даҿын Басиаҭ иажәа анагӡара. — Уи дызлаҟоу зегьы абраҟа са изласҳәозеи! Иани иаби рзы иҧсы ҭыхны икуп. Абри еиҧш ҷкәынуп, зеиҕьаҟам уаҩуп. Ҵоуп, шәара шәыӡҕабгьы зеиҕьаҟам ҧҳәызбоуп, урҭ аҩыџьа еиҩызцәаны, еивагыланы, хаҵа-ҧҳәысны ианыҟала, анцәагьы игәы иахәашт, — ауаагьы, убриаҟара урҭ еиқәнагоит. Лара аҧҳәызбагьы ҳара хәыҷык излаадырыз ала, цәгьа илбом ҳәагьы ҳаҟоуп. Убри аҟнытә ҳара абра Ӡыкәыр иааишьҭқәаз ҳҩыџьагьы ҳшәыҳәоит, абри аус еиҵашәымҟьаразы, шәақәшаҳаҭханы убри аҷкәын дишәҭаразы, абарҭ реиҧш еиқәнаго еиҧышәымҟьаразы, шәара ҭаацәарала Ӡыкәыри шәареи еиҧшқәоугьы шәеиҧымхаразы, ҭаацәакны шәҟаларазы, — иҳәан, иажәа даалгеит.

— Аҧҳәызба лажәа шәымазар, сиццоит лҳәазар дзышәымгазеи? — иҳәеит, даахыхәмаршәа, Ҭорҟан.

— Шәыҧҳәызба дзеиҧшроу шәара ишәзымдыруеи? Саби сани азыразымкәа дарбанзаалакгьы аӡәы сиццом, лҳәеит, — иҳәеит Басиаҭ.

Рафидагьы убри даақәшаҳаҭхеит.

— Нас аҧшәмацәа, Басиаҭ ииҳәаз шәаҳаит, сара сцәажәаргьы абри акәын ишәасҳәоз, шәгәы иаанаго ҳашәҳәа, — ҿааиҭит Ҳаџьараҭ.

— Алиас, дад угәы иаанаго нараҳә, ҳаргьы убри акәхап ҳазқәшаҳаҭхара, — иҳәеит Ҭорҟан, Мацгьы убри дақәшаҳаҭхеит.


#p ~ 167 ~
Нас Алиас даацәажәан:

— Дадраа, уаха абра иаҳзааз ҳасасцәа, шәара шәааҧсара даҧсаӡам шәара шәыззааз сыӡҕаб. Аха уеизгьы шәара ишшәаҭәаз, ишшәымҩаз шәныҟәеит, ус иамҩан креилызцо изы, уи шәара ишәыгхомызт, аӡҕаб дыззыразыз, дыззааиуаз еилышәкааит, насоуп ҳара шәанҳацәажәо. Сара сыҧҳа ахаҵацара лҽазылкаанӡа аӡәы джьаны димгаразы, мчыла дымҵарсны аӡәы димгаразы сгәысҽанны сыҟан исылшоз азы, иахьсылшо азы. «Умч змырхо дуқәшәар, агәара уалеишшуеит» — рҳәоит, убас мчымхарак сақәшәар, абра сашьцәа, саҧханагьлацәа сыжәбарын. Ара ус иҟамлеит. Акы, уҧҳа дсыҭ ҳәа исацәажәо са саҵкыс иеиҕьу, саҧханагьла иоуп; ҩба, уаҩҵас, ишамҩоу ала, ишақәнагоу ала сыҧҳагьы саргьы ажәа ҳниҵеит. Аӡҕаб даназыразха, сара уи аҷкәын вбак исҭо сыҟам, саргьы сазыразуп. Абраҟа сашьцәа иҟоу ргәы азцозар, — иҳәеит Алиас.

Уаҟа иҟаз, сашьцәа ҳәа Алиас дызҿыз, Маци Ҭорҟани еицҿакны, ҳара иҳаҳаз ажәа ҳгәы иахәеит; аҧҳәызба даназыразха, лани лаби цәгьа ианырымба, ҳаргьы ҳақәшаҳаҭуп, рҳәеит.

Рафида даацәажәан:

— Ҧасашәа ҿа лҳәеит аҧҳәызба ҳәа аншәасҳәоз, аҧҳәызба лажәак шәасымҳәакәа инхан, убри уажәы ишәасҳәароуп, — лҳәеит.

— Рафида, ҳалгеит ҳәа ҳгәы иаанагоны аума ажәа ҿыц аналабгало. Ҳус еилазго акы акәымзар, иҳәа! — рҳәеит Басиаҭи Ҳаџьараҭи.

— Уи ажәа ҳәа сызҿу аус еиланагаӡом, уи иаҳа иарҽеиуеит. Уи ажәа закәу: «абри аҕьычра илоуп ҳәа ишәҳәо сгәы инаӡом, иареи сареи ҳаивагыланы, иара дҕьычуа, ауаа рырахә рхицо далагар, ҳагәқәа еихшәап, убри уажәнатә идыруазааит» ҳәа шәзаалыцҳаит, — лҳәеит Рафида.


#p ~ 168 ~
— Уи азы ҳара ҳагәра жәга; уи шьҭарнахыс дҕьычит ҳәа аншәаҳа, ҳара ҳҩыџьагьы ҳуаам. Уимоу, уи Алхас ҵыҧхижьҭеи ҕьычра ҳәа ашә дынхымҵыцт. Уи иаргьы иҳәоит, ҳаргьы иаадыруеит, — рҳәеит.

Ҳаџьараҭ даацәажәан:

— Шьҭа абри ҳзылгаз усуп. Аҧҳәызба шьҭа ҳара даҳтәуп; уажәшьҭа данаагаша, данҳашәҭо аҿҳәара ҳалацәажәап, — иҳәеит.

Мац даацәажәан:

— Аусқәа злаҟалаз ала, ҵоуп, аҧҳәызба шәара дышәтәуп, аха аҿҳәара шәзахыццакызеи, уи азы даҽазны ҳанеицәажәара ҟаларын. Избан шәҳәар, уажәы ааҧынроуп, «ажәгьы аныҟам, аҿагьы аныҟам» ззырҳәо аамҭоуп. Ҭагалан акәхап аҧҳәызба лышьҭра-лгара зҳәаз еиҧш ианаамҭахара. Усҟаноуп аҩы, аӡы зҳәаз иеиҧш, зегьы аныҟоу, аха уи сҳәеит ҳәа, Алиаси Ҭорҟани ишырҳәо акәхап, — нациҵеит.

Ҭорҟангьы Алиасгьы уи иақәшаҳаҭханы ажәа рҳәеит.

— Ааи, ус ҳзышәымуроуп, ус акәым ҳусқәа шыҟоу, аҿҳәара шәымроуроуп! — рҳәеит Басиаҭи Ҳаџьараҭи. Нас инеибархәыҭхәыҭын, индәылибаҧхьеит. Ҧыҭрак уахь иҟан, нас иааҩналт.

Ҳаџьараҭ даацәажәан:

— Дадраа аҧшәмацәа, аус ҳаззааз ҳалгеит, аҧҳәызба ҿа лҳәеит, лаб, лан, лашьцәа зҳәаз иеиҧш, зегь шәақәшаҳаҭуп. Аллаҳ уи хаирны, нагӡара ақәны иҟаиҵааит. Анасыҧ бзиа рыманы, рхы-ргәы еигәырҕьо, ҳаргьы ҳреигәырҕьо, аллаҳ дрықәныҳәааит!

Уа игылаз зегьы «Амин!» рҳәеит.

— Дадраа аҧшәмацәа! Ҳус ҳалгеит, аха макьана иҳагу ыҟоуп. Ҳандәықәлоз аламҭала аҷкәын ихьӡала дыргақәак ҳарҭеит, аҧҳәызба даназыразхалак илаҳҭаразы, уи шәҭахызар, амаҭрбага ахьӡышәҵа, шәҭахызар, адырга ахьӡышәҵа. Иаагаз ацынхәрас ҽык аагар аҷкәын изы иа-
#p ~ 169 ~
ҳа имариан, избан уҳәар, хҧа-ҧшьба ҽы ишьқьыруа баша адәы иқәуп, аха ҭауади-аамсҭеи рҿы акәу, ауаҷарцәа рҿы акәу, иахьиба сыздыруам, убри изысҳәаз ацынхәрас ахьымаҭәа ааиҭиит. Уи абра ишәҳарбап, нас аҧҳәызба илаҳҭап, — иҳәан, Басиаҭ иахь ихы наирхан: — да, Басиаҭ, абра астол иаақәҵеишь убри сызлацәажәо ахьымаҭәа! — Басиаҭ иџьыба еилаҳәарак ааҭиган, иааҧиртлеит.

— Аа, дадраа, абри хьтәы мацәазуп, — иҳәан, иуаркалеиуа, абла иҭаз алмасхарын, иаарҿаҧхеит. — Абри хьтәы сааҭуп, абри аҵҕагьы хьтәуп, — иҳәан, икәалкәаџьо амацәаз инавеиҵеит, — абри хәыдхаҵоуп, хьтәуп абри ицырцыруа абла иҭоу, ахьӡ рҳәан, аха сара исхашҭит, — иҳәан, асамырҟәыл нахҳәааны урҭ инарывеиҵеит.:

— Ахьӡ ҳара ҳазҵааны еилаҳкаап, уара уџьыба иҭгала, — иҳәан, асамырҟәыл нахиҳәааит Ҭорҟан.

— Уара уаҳа сымамзаргьы ууамеи! — иҳәан, иџьыба инапы ҧыҭрак иааҭимхит.

— Уара избо угәра згом, иҵегь умамкәа уҟам, усшәа уҟазшьақәа збоит, — иҳәахт Ҭорҟан.

Зегьы неибарччеит.

— Уара Ҳаџьараҭ, уџьыба ак ҭамхааит, акәымзар арҭ ауаа избо уеимырдаргьы ҟалап, — иҳәахт Басиаҭ.

Абас ишеибарччоз, Ҳаџьараҭ иџьыба иааҭихт барфын чавра ҧшӡакгьы, уигьы уаҟа инарывеиҵеит.

— Уаҳа сымам, сыгәра жәгозар, — иҳәан, днатәеит.

— Уажәшьҭа ҳҭаца хәыҷы дахьыҟоу ҳшәырба, — рҳәан, Ҳаџьараҭи Басиаҭи Рафида раҧхьа днаргыланы, рхьымаҭәа рыма ауаҭах иныҩнашылт. Рафида ацәымза днаҧырагылан, лышьҭахь алашьцараҿы Камаҷыҷ днагылт.

Рхьымаҭәа наганы уаҟа астол гьежь хәыҷы инықәырҵеит.

— Дад, ҳҭаца хәыҷы! Ааигәа быҟазаап, иаҳҳәоз зегьы баҳауазаап. Баҳныҳәеит, беиҭаҳныҳәеит. Бхаҵа хәыҷи
#p ~ 170 ~
бареи шәенидаҳныҳәалеит. Дад, ибыдкыл бхаҵа хәыҷы ибзааиҭииз адырга, — рҳәан, инагьежьны азал ахь иааҩналт.

Басиаҭ ауаҭах ахь данынхьаҧш, ауаҭах ашә аартын, уаҟа ацәымза иҩнагылаз алашара иахылҵыз ауаҭах иҩнаҷҷон.

— Ишәымбои, аҧшәмацәа, ҳҭаца илызнаагаз ахьымаҭәа шәуаҭах шаркаҷҷо! — иҳәеит.

— Шәара шәхьымаҭәа акәым ҳуаҭах зыркаҷҷо, ҳара ҳаҧҳәызба лоуп иҩнаҷҷо, — лҳәеит, Рафида дахьгылаз.

Зегьы неибарччеиг.

Ҳаџьараҭ дахьгылаз, — Басиаҭ Басиаҭ уоуп, аха Рафидагьы иуҵахо аӡә лакәымзаап! — иҳәан, иааибарччеит. Абас самырҟәылла, лафла, хәмарра-чарала абри аус иалгеит.

— Шәеибабара нагӡара ауааит. Наҟ-ааҟгьы еимыжәдара арахә аллаҳ ишәыгимырхааит! — рҳәан, инатәеит. Рафида дахьгылаз, — Са сзы краажәгазар, ишәхамшҭааит! — лҳәан, зегьы еиҭааибарччеит.

— Ҳаагашьа шәымхабзиахеит сгәахәуеит, — иҳәан, Басиаҭ Рафида лахь ихы наирхан, — шьҭа ирласны ҳашцашатә ааиҵха! — иҳәеит.

— Рафида! Ари змааноу, ҳхәы шәырхиа ҳәоуп, — иҳәеит Ҭорҟан.

Рафидагьы афырҳәа амаҵурҭахь днаццакит. Нас абраҟа асасцәеи аҧшәмацәеи ацәажәара еиҭаналагахт, алақәа иааҟәымҵӡакәа ишуан, акы рбазшәа.

— Закәызеи, Алиас, уаха ҳааижьҭеи алақәа ашра иааҟәымҵӡакәа иаҿуп, ҳажәа еинымҩуа, ирбозеи абарҭ, изеишуазеи? Есуаха ас ишуазар, шәхы ҭырҟьеит, — иҳәеит Басиаҭ.

Убри аамҭазы иааҩналаз Есма арҭ ажәақәа ллымҳа иааҭасын: — Хаир рымбааит арҭ алақәа, ас ишломызт есуаха, аха уаха ирба сыздыруам, рхы акәхааит ирбо! — лҳәеит.


#p ~ 171 ~
— Ҳааира бзиа ирымбоу, нас измаанахарызеи? — иҳәахт Басиаҭ.

— Урҭ алышькьынтыр<37> рыбҕа ҧнаҵәааит! — иҳәан, Алиас дындәылҵын наҟ дрыҵаҟьеит, аха урҭ уи ауха уаҩы изыӡырҩуамызт, дара ргәы иаанагаз нарыгӡон.

— Уажәшьҭа ҳус ҳаналга, аҧҳәызба ҿа анылҳәа, шәара шәаназыразха, шьҭа дшаагара, данҳашәҭо атәгьы уаха ҳалгароуп, — иҳәан, Ҳаџьараҭ еиҭааирҿыцт ҧасатәи иажәа.

— Ааи, усоуп, — Басиаҭгьы уи даақәшаҳаҭхеит.

— Уи азы даҽазны ҳаицәажәап, ас ццакрыла шәаргьы дышҧажәгои, ҳаргьы дышҧашәаҳҭои! — иҳәеит Ҭорҟан.

— Ҳара ҳаццакӡом, иахьшәнынӡа уи лгара ҳгәы иҭаӡам, — иахьшәны аҧшьаша иахышәымгароуп, — иҳәеит Басиаҭ.

Ари заҳаз аҧшәмацәа зегьы неибарччеит уамашәа ибаны.

— Ҭагалан аҧшьашауханӡа шәаргьы шәааҧшы, ҳаргьы уаанӡа ҳаҽҳархиап, — рҳәеит.

Ари заҳаз асасцәагьы неибарччеит.

— Аҧҳәызба дышҳашәҭаз еиҧш, дҳамшәымхуазар, иаҳҳәаз аҿҳәаразы дҳашәҭароуп, — рҳәеит.

Алиас даацәажәан:

— Дадхеит, Ҳаџьараҭ, ас уаҩы иҳәома? Лапҟьаны шәысҭ ҳәа дыншәҳмыркуазар, ауаҩҧсы ас деимырдо уаҩы ибахьоума, иаҳахьоума!

— Убри ҳара иаҳхароуп, ҳашныҟәаша, ишаауша ҳәа Ӡыкәырраа рҿы ирӡбыз шәаҳамҳәеит, убри азоуп ас изцәажәатәха, — иҳәеит Басиаҭ.

— Аҧҳәызба, дук имырҳауҳаукәа, маӡалашәа даагап ҳәоуп ргәы ишҭоу. Абри иаҳҳәо аҿҳәара ауха лымаҭәа хәыҷқәа аашьҭыхны агәылара днеир, иаҳҳәап, Рафидараа
#n 37 Алышькьынтыр — аҧсуаа рмифологиаҿы алажәлақәа рынцәахәы.
#p ~ 172 ~
рҿы, уаҟа аҭацаагацәа нкыдгыланы аҧҳәызба дыргоит. Уажәы ижәбама абри еиҧш аус, ҳ-Аҧсны аиҳарак абасоуми аҳәсахәыҷқәа хаҵа ишцо, ҳаргьы митәык зҳәаз иеиҧш ҳҟашәымҵан. Аҧҳәызба дҳашәҭ убри аҿҳәаразы, акы еиҧшымкәа ҳшәыҳәоит. Нас наҟ-наҟ шәара шәшеибаба-ша шәара ижәдырп: ачара жәуп, деихрашәҵап, уи шәара ишәусуп. Уажәы аус еиҵашәмырхан, иахшәмырҧан, «мышкы иахыҧо шәымшы иахыҧоит» рҳәоит. Наҟ-наҟ иҟало, ибжьаҳауа ижәдыруазеи? — рҳәеит.

Абри наҟ-ааҟ даара ирзеимакырахеит. Убри ала аҵх наскьаргеит. Нас аҧшәмацәа неицәажәан, иназыразхеит.

Убри аамҭазы аишәа аадырхиан, асасцәагьы аҧшәмацәагьы неидтәалан, даара еибаныҳәеит. Уаҟа аҧҳәызбеи аҷкәыни рыҩхәы ржәит, еидырныҳәалеит. Ӡыкәыр иҭаацәагьы аӡәгьы нырмыжьт, зегьы рыҩхәы ржәит. Рафидеи Есмеи урҭ рымаҵ уа ирхагылан. Нас асасцәа ацара инақәыркит. Еиҭарҳәахт ражәа.

— Имаӡазароуп ари аус, амаӡа анахьӡаҳҵа, имаӡазароуп, избан уҳәар, инаҧшуа иаргама усын, зегьы ирдыруан, аха лҭаацәа, ахарџь иацәаашьан, ирзымдыруашәа маӡа дрышьҭит рымҳәаразы. Аха уи сҳәеит ҳәа, иахьа Ӡыкәырраа рҿы ҳаштәаз, ргәыла ҭакәажәык дааин, «Нан, Ӡыкәыр, ҭаца дааугоит ҳәа саҳаит, иҵабыргума?» — лҳәеит. Аҵыс иаҳәоу, аҳәыҳә иаҳәоу, изҳәа сыздыруам, аха абҕьааҳәа зегьы ираҳаит, ҭелла еимырдоит ҳәа сыҟоуп, — иҳәеит Басиаҭ.

— Ҭелӡам, егьҵысым, егьҳәыҳәым, ус ажәабжь мҩазго аҳәсақәа роуп, — иҳәеит Ҭорҟан.

— Ижәбалак зегьы аҳәса ирықәшәыжьуеит, аха урҭ иреицәоугьы ахацәа рацәоуп, — лҳәеит Рафида.

Зегьы неибарччеит, аҳәсақәа рвеқьил лоуп, рҳәан.

— Шәыҵх аабзиахааит, абзиаразы уаҩ дааилааит! — рҳәан, асасцәа иҽыжәларц индәылҵит.


#p ~ 173 ~
— Абзиаӡа шәақәшәааит! — рҳәеит аҧшәмацәагьы.

— Аҵх ҵәцаны иҟан, уажәы ақәарҧсса ауашәа иаабоит, иҟалазеи, иабантәааи? — рҳәан, асасцәа нҽыжәлан, иныҳәа-ныҧхьаны инықәҵит.
#h XXVI
#h АЛХАС ДҬАРКИТ. АЧАРОУРА АХДЫРҦЕИТ

Хәылҧазык Алиас аусурахьтә аҩны дааин, иҿы-инапы ӡәӡәаны днатәеит.

— Камаҷыҷ дабаҟоу? — ҳәа иҧшәмаҧҳәыс дынлызҵааит.

— Уажәраанӡа абра дыҟан, уажә дахьца сыздыруам, — лҳәеит Есма, убасгьы нацылҵеит: — Ҭамшьыгә хәыҷы абра агәашә аҿы дылбан, аҽқәа Шьаабан иқьаҧҭаҿы иҳәуеит, абрахь аҩныҟа иаадцала, лҳәан, ддәықәылҵеит, нас лара дахьца сыздырам.

— Ларгьы уахь ҽыҧшаара дцазаргьы ҟалап, уаҳа лдыруа џьыбшьо, уаҵәашьҭахь ауха хаҵа ицаша аҭыҧҳа уаха ҽыҧшаара Шьаабан иқьаҧҭахьы дцеит бҳәоу?

— Уи сыздыруам дахьца, аха уаҵәашьҭахь ауха дцоит, уҳәама?

— Ибхашҭма, ҧшьымш рнаҩс аҿҳәара иҧаҳҵәаз? Иахьа хәымшуп, шьҭа ҩымш роуп инха.

— Урҭ амшқәа сыҧхьаӡаларц сҭахым, ирласны иаарҳәа сшәоит. Аха уеизгьы зынӡак иҩны ицеитеи урҭ ахәымшк! Дцар иҳаҧсыхәоузеи, агәылара дцар, даанӡа ҳгәы ҿыҕьуеит, лбара хазгәаҟуеит! Арашәыгеиҧш аҷҷаҳәа дҳалан, ҳгәы ҟалҵон...

— Ишҧааури, иҳачҳароуп, иаҳмычҳар, иаҳкузеи? — иҳәеит Алиас.


#p ~ 174 ~
— Нас уара излоуҳәо ала Ивани Леуани аанӡагьы ҳаӡҕаб дцозаап.

— Урҭ иахьа Аӡҩыбжьа избон ҳәа аӡәы исеиҳәеит, аха ҩымш-хымш раҟара уаҟа инхоит ҳәагьы нациҵеит. Урҭ ҩымш-хымш анырҳәо, жәамш ианынхогьы ҟалоит. Урҭ раара бара бзахыццакуазеи?.. Урҭ аар, аус еиҵарымҟьозар, иацхрааӡом, — иҳәеит.

Абас еицәажәо иштәаз, Мац агәашә дааҭалт, аха даараӡа илахь еиқәны, уисыр, шьакәарак илымкәо, дцәышӡа.

— Хәылбзиақәа! — иҳәан, днаскьаны днатәеит.

— Бзиала уаабеит! — рҳәан, инагылақәеит.

Алиас ҧыҭрак изҵаара изымгәаҕьит, бааҧсык иаҳазар акәхап ҳәа дшәаны. Аха уеизгьы иааизымчҳаит.

— Изакәызеи, Мац, улахь еиқәшәа узбоитеи, иҟалазеи, иуаҳазеи? — иҳәан, дизҵааит.

— Исаҳаз уҳәозар, ибзиаз егьсмаҳаит...

— Нас уеизгьы?

Мац ҧыҭрак аҭак мҳәакәа дхәыцуан, Алиасгьы уаҳа идимцалакәа, ииҳәарызеишь ҳәа дхәыцуа дизыҧшуан. Нас даацәажәан, — Алхас дҭаркит, — иҳәеит.

Уаҕеимшхара, хаҵеи ҧхәыси уажәраанӡа ҳаӡҕаб уаҵәашьҭахь ауха хаҵа дцоит ҳәа итәаз, адыд рысызшәа, иахьтәаз инышьхныҧсылеит. Акраамҭа наҟ-ааҟгьы рҟыт-ҧсыт ыҟамкәа, зыҧсы злышәшәаз џьоук реиҧш, итәан иууаӡа,

— Усс иоузеи? Дзыхдырҟьаз ҳәа креилукаама?

— Усс ҳәа ак иманы дыҟаӡам, аха гәаҕшақә аӡәы изиҧшааит уск.

— Уеизгьы, закә усхарыз уажә иаалырҟьаны изцәырҵрыз?

— Закә усузеи, умбои, Ӷәада ақыҭан аӡәы цәкы ицәырӡазшәа, убри ацә ашьҭа Ӡыкәыр иҩны ааигәа иааргазшәа, нас убра иӡызшәа, иааиқәдырҽаҽан, аурандикгьы
#p ~ 175 ~
убра днақәдыршәан, аус «рыҧшааит». Аусгьы ҧшаашьас иарҭаз — Алхас ҧҳәыс дааигон, ачара ду иурц игәы иҭан, ацәқәа ахьишьуаз убри ацәгьы убраҟа ирылаҵаны ишьуан ҳәоуп, — даҿын Мац иажәабжь анагӡара. — Убри аздырхеит аус. Аурандик днаиҧхьан, инапқәа ҿаҳәаны, днаиаҧца Очамчыраҟа дкеицеит, днаганы дҭеикит. Абри зегьы иацтәи амш иналдыршеит. Иахьа Очамчырантәи Ӡыкәыр дааит. Аҷкәын дҭакуп, ибарҭагьы сырымҭеит, иус цәгьоуп, макьана цқьа иҧшаам, рҳәан, насгьы усшәа ҳәанҳәахла исаҳаит, аҷкәын, абахҭа дшынҭашәаз еиҧш, иҧсы неихаҳан, даара дычмазаҩуп ҳәа. Аҧҳәызба лгара, ачара уҳәа шьҭа убри аҿҳәаразы изыҟамлеит, иахаагеит. Унеины убри Алиас исызиаҳә ҳәа сеиҳәеит, — иҳәеит.

Ари заҳаз Алиаси Есмеи егьыҧсымкәа, егьыбзамкәа, урысыр, шьакәарак рылымкәо инатәеит.

— Ӡыкәыр уаҵәы деиҭацахуеит, уи аҷкәын изы ҧсыхәак сызуазар ҳәа, аха аллаҳ идырп уи илшара. Баша-машала дҭарымкит уи аҷкәын.

— Мац, уаҵәы уахь Очамчыраҟа унықәлонда уск умоушәа; ажәабжь еилукаарын, иудыруазеи, зымшала дҭаркыз иӡбахә уаҳар, ма издыруада Ӡыкәыр кридыруазар. Ишакәызаалакгьы, ацара аҭахуп уахь.

— Камаҷыҷ дыҟам уажәраанӡагьы, шәара шәҟны дыҟоумашь, Мац?

— Ааи, ҳара ҳҿы дыҟоуп. Абри ажәабжь убригь илаҳан, лшьамхқәа налыҵаҟәалан, днатәеит, — иҳәеит Мац. — Сыҧшәма, хәыҷык уи лгәы ҟасҵоит ҳәа, дналацәажәа-аалацәажәо убра длымоуп, аха уи ус иужьо аӡә лоума?! «Шьҭарнахыс уи аус атәы егьыҟам, гәаҕшақә дҭаркзар», — лҳәеит ҳәа салҳәеит сыҧшәма.

Ус ишеицәажәоз, Ҭорҟан агәашә дааҭалт. Абри акы имаҳакәа дыҟам, убри азы акәхап дзаауа ҳәа неибырҳәеит.


#p ~ 176 ~
Убригь дук илахь еиҵымхкәа асоф даахалан, — Хәлыбзиақәа! — иҳәеит.

— Бзиала уаабеит! — рҳәан, инеихаҵгылеит абарҭгьы, дук рылахь еиҵымхкәа. Нас инеибартәақәеит. Ҧыҭраамҭак ус ҿымҭ-ҧсымшьа ҵаҟа иҧшуа итәақәан. Нас Ҭорҟан даацәажәеит:

— Закәызеи, Алиас, ажәақәак саҳан, ҵабыргума?

— Саргьы уажәы исаҳауеит. Абра Мац исеиҳәеит… Аӡәы ҳәызбацагәыла ҳахәда ҧиҟеит, дызусҭоу сыздырам!

Нас ҧыҭрак дырҩегьых ихәыцуа итәан. Ашьҭахь Ҭорҟан Мац дизҵааит:

— Ишҧауаҳаи, Мац, ишҧаҟалеи зырҳәа?

— Саргьы абри уажәоуп иансаҳа. Ахәылҧазы Ӡыкәыр Очамчыратә дшаауаз, аҩны даадгылан, абас-абас иҟалаз ҳәа сеиҳәеит.

— Нас аҷкәын дҭакуп акәу?!

— Ааи, дҭакуп, уимоу даарагьы дычмазаҩуп ҳәа саҳаит, аха дысдмырбеит ҳәа дашшуан Ӡыкәыр. Уаха хәылҧазы уахьтәи дааит. Уаҵәы деиҭацахуеит.

— Мацгьы дцар цәгьа избом. Дзыхҟьаз-дзынҟьаз зҳәаз еиҧш, кризеилкаауазар даара ибзиахарын.

— Уи даара иус бзиоуп. Уеизгьы ианақәукых, уаҵәы шьыжьымҭан уца, иҟоу убап, ирҳәо уаҳап. Аҷкәын дычмазаҩыҵәҟьазар, хәдықәҵала дышҧармышьҭри, каамеҭӡак ҟамлазар. Ҵоуп, Ӡыкәыр ауацәа заманақәа имоуп, ицхрааша, аха уаргьы иумоуп. Ҧсыхәак зламоу ала аус ныҟәыжәга, — иҳәеит Ҭорҟан.

— Убри зымшала дҭаркыз здыруандаз, уаҳа сҭахымызт! Гәаҕшақә аӡәы иаҳзиузшәоуп абри аус шыҟала, — иҳәеит Алиас.

— Сара исаҳаз ҵабыргызар, ииашаны уи аҷкәын дзықәшәаз аус гәаҕшақә аӡәы дақәиршәеит. Аӡәы ҳәа сызҿугьы Ҷыҷын-иҧа Ҭаҭласҭан иоуп.


#p ~ 177 ~
— Ҳаи! Ари смаҳакәа хыкәалаак аасықәшәандаз, уи сарҭынчрын, Алиас Цагәба хыкәалаак дагеит рҳәарын... — иҳәеит Алиас.

Ари еиҧш ажәа Алиас иахьтә ираҳаз уамашәа ирбеит Ҭорҟани Маци. Измааноузеи иуҳәаз ҳәагьы инеизҵааит. Аха Алиас уи ааҭырҟьаны иреимҳәеит. Амала хәыҷык ргәы инықәишьит абасала:

— Уи аамсҭа зыӡбахә уҳәаз Ӡыкәыр Ҷалиа иҿы мацара даанҿасуам, ҳара Цагәаа ҳахьгьы диасра дыҟоуп...

— Дмиаси, Ҷалиаа ирзиуз абжа ҳа ҳалахәуми? — иҳәеит Ҭорҟан.

— Ус акәым, еицәоу ҳзиур ҟалап, уи бзиарак азы нап ҳаимыркит, — иҳәахт.

— Уара ари зҳәаз акы удыруеит, иҳауҳәарауазеи?— идырцалт, аха уаҳа реимҳәеит Алиас.

Нас иара даагьежьын, Ҭорҟан дизҵааит, иаҳа цқьа инагӡаны иреиҳәаразы.

— Сара исаҳаз уи ауп: Ҭаҭласҭан Алхас бзиа дибон, лассы-лассы диҧхьаны дигалон. Уажә иаалырҟьаны, иҟала рыздыруам, абри еиҧш аус изыҟалеит. Ӷәада ақыҭан иара ибзыцәашьа Лага иҿы цәкы иман, рҳәеит, Ҭаҭласҭан. Убри жәацуха ирӡазшәа, ашьҭа Ӡыкәыр иҩны ааигәа ианааи, ирцәыӡызшәа, абас акы еиқәырҽаҽаны иҟарҵеит...

— Лага ида уаҳа ацә ашьҭа ихыдаз ҳәа иуаҳазеи?

— Убас даҽаӡәгьы, убри ибзыцәашьак ихьӡ рҳәеит, аха исхашҭит...

— Уажәшьҭа издырт ари Ҭаҭласҭан аус ирҿыцыз сара сшықәнахуа. Уҧшишь, уи Лагажә иҟаиҵо, уи бзиарак иуп ҳәа уҟоума, абри еиҧш иҟоу абзамыҟә инапалоуп аҟәышцәа амаҭ зларкуа. Аха уеизгьы ҭауади-аамсҭеи ҳара анхацәа аӡә ҳақәырхырц анырҭаху, ҳара анхацәа ҳаичырчаны ҳақәибадырхуеит, дара рнапы ӡәӡәаны, иҿаҧхаҿабзуа инатәоит. Уи еиҧш аусқәа рыҟаҵара уажәы ирымбеит, изышьцылоу ауп...


#p ~ 178 ~
— Уара абас зҳәо акы удыруеит, уеизгьы-уеизгьы иҳауҳәароуп, — рҳәан, цәгьаӡа идырцалт Маци Ҭорҟани.

— Ианыжәмуӡа ишәасҳәап, — иҳәан, иҧшәма лахьгьы ихы наирхеит. Ибгәалашәома бара, Алхас, Рафида лыла ҳаӡҕаб диаҳҭаразы ажәа анаҳниҵа, бара баацәажәан, «Абри аҩымз-хымз рыла абри дыхҩыкуп ҳаӡҕаб илышьҭалаз», — аныбҳәа, сара ибасҳәаз?

— Ишҧасгәаламшәои? Саргьы ак саҳан, аха ануҳәа, сузҵааит, сеиҭаузҵааит, аха исоумҳәеит, — «Бысҟәаҵ! Сара исазҳәаз исеимҳәандаз, бара ишбасымҳәарыз», — уҳәан, исоумҳәеит, — лҳәеит.

— Абри акәын ибасымҳәоз. Абар уажәы иахьаацәырҵ, — иҳәеит. Аха ирзеилымкааит уи иаҵанакуаз. Нас даацәажәан: — Уажәыгь исцәымҕуп уи аҳәара, аха «азҩа маӡа уаҩ дагоит» — рҳәоит еиҧш, исҵәахыр, изӡар, мышкызны цәгьарак алҵыр, изҳаумҳәазеи ҳәа сашәымҳәаразы ишәасҳәоит. Сынтәа, уажә аакьыскьа, Чачаа раҳҭны ампыласра аныҟаз, адырҩаҽны убри Ҭаҭласҭан ибзыцәашьак ишиаҳауаз аӡәы иеиҳәеит: «Абри Алиас иҧҳа бзиацәак лоуп, убри илеиҧшу, илыцназго уажәы ааигәа-сигәа џьара дубарым, аха аф зысыз, дынхаҩ ҭыҧҳауп, ҵлаҳәысҭак иҧҳа дызлааугари акәымзар, даара сгәы лызцоит», — ҳәа. Изеиҳәозгьы ибзыцәашьцәа дреиуан. Уи Ҭаҭласҭан игәы иахәап, иҳәан, угәы дыҧнаҟозар, улеилаҳауазар, уиаҟара хәыцрас иаҭахузеи, уаҩ дизынашьҭ, Алиас уҧҳа дсыҭ ҳәа, дук игәазымцошәа убар, дымҵарсны думгои ҳәа иабжьеигеит.

— Даамысҭазар, исаҧханагьлоу аӡә иакәзар, уҧҳа слеилаҳауеит, угәы иҧнаҟозар дсыҭ ҳәа уаҩ дизыноушьҭыр ҟалоит, акәымзар ҵлаҳәысҭак уҧҳа дсуҭару ҳәа, унапырҟәыҷуа-ушьапырҟәыҷуа уаҩ дызлаизыноушьҭрызеи, насгьы дымҵарсны дугар, уи зынӡак аҧхашьара, аамсҭа хаҵак ҵлаҳәысҭак иҧҳа дымҵарсны дигеит, ак
#p ~ 179 ~
иаҧсоу иакәымзаап рҳәап. Дымҵаурсуазар, иуеиҕьу иҧҳа дымҵаурсроуп. Убри еиҧш аҿоуп амҵарсра ахьақәнаго.

— Уара избо ацагьы уабылуеит, — ахьшәашәагьы. Усгьы иамуазар, асгьы иамуазар, нас уаҟәыҵ уи аус, уи илаҧханагьлоу аӡәы дигап ҳәа иеиҳәеит. Аха уи ауаҩ ицәажәашьа исаҳаз цәгьарак улимхыр иуам ҳәа сыҟоуп ҳәагьы нациҵеит, — иҳәеит Алиас.

Абри заҳаз Ҭорҟани Маци даара ргәы иалсит. Ирҳәара рзымдыруа ҧыҭрак ус итәан. Нас Ҭорҟан даацәажәеит:

— Абри Алхас иҭакра ҟазҵаз уи Ҭаҭласҭан иакәзаап...

— Абраҟа исаҳаз ажәа Ҷалиаа рзымоу, Алиас иҳәон еиҧш, ҳара Цагәаа зегь ҳазгьы даара иус цәгьоуп, убри бзиараны ишаҳзыҟамла збоит, — иҳәеит Мац.

— Аҧсны аҧсацәа ықәызхыз аҧҳәыс ҵыхәеи аҳәаа аимакреи роуп; шәыҧшлеишь абри бзиарак алҵуазар. Уи Ҭаҭласҭан ҳәа шәызҿу уаҩхжәак иоуп, бааҧсык ҳалихыр ҟалап, ҳаӡҕаб лзы ус иҳәазар.

— Алхас иҭакра уи ибзоуроуп... Убри иаҩызоу акы ҳаргьы иҳазныҟәигар ҟалап, — иҳәеит Мац.

— Ииашоуп, ииашоуп! Ҳгәаҳҽанызароуп, — рҳәеит зегьы еицҿакны.

Нас Алиас даацәажәан: — Мац уеизгьы уаҵәы уцароуп Очамчыранӡа. Ирҳәо-ируа убап. Алхас дшыҟоугьы уаҳап, — иҳәеит.

Ҭорҟангьы, — Амарџьа, Мац уцароуп, —иҳәеит.

— Наҟ-наҟ иҟало аабап. «Имыцәакәа аҧхыӡ збаз» ҳәа, иҟалаша ҟалаанӡа абра ҳара аус аӡбра ҳаҿуп. Алиас абри аус аҵыхәала кыр уаҳауазар, ҳара ҳазҭаху акы акәзар, адырра ҳаҭ, — рҳәан, инагыланы ицеит рыҩнқәа рахь.

Мац данынаскьа, Алиас ибжьы наиқәиргеит, аҩны ушнеилак, Камаҷыҷ абрахь аҩныҟа ддәықәҵа ҳәа. Урҭ гыланы ианца, хаҵеи ҧҳәыси рымацара ианаанха, акраамҭа иҟәиҭ-ҧсиҭха итәан, Камаҷыҷ лаара иазыҧшны. Нас Есма даацәажәан:


#p ~ 180 ~
— Уара акы ахьырҳәо ак ыҟоуп ҳәа, ирҳәо мыцӡам. Абри аус, ҳаӡҕаб лхаҵацара, изыҟало усым ҳәа сыҟоуп. Уажәы абра исҳәар уи зхысҳәаауа, усхыччашт, уи ҧҳәыс хшыҩуп ҳәа. Аха уеизгьы уи уасҳәоит, — лҳәеит.

— Иҳәеишь убри бгәы иаанагаз! — иҳәеит уаҟа иҟәиҭӡа итәаз Алиас.

— Абри аус злаҟамло ҳәа сгәы излаанаго, акы, ҳара аҧҳәызба дызҭиуазгьы, дара уи дызгозгьы зегь ҳаццакуан уаҩы ишимбац. Тәымуаҩык, абри аус зусым аӡәы иаҳар, уамашәа ибашт, иџьеишьашт, «ахәыҷы инамӡаша агара дакуам» — ҳәа, абарҭ абриаҟара изырццакызеи нак-ааҟгьы, иргәамхәо уск рзыҟалашоу абри еиҵазҟьаша ҳәа иҳәартәы, уи акы. Ҩба, абри аус раҧхьаӡа Рафида иаацәырганы аӡыхь аҿы иансалҳәоз, аҵарақәа ааҧын моу, ӡынгьы ҧхынгьы тәарҭас-шәаҳәарҭас иахьрымаз уи аҽны уаҟа ҵыск абжьы уаҳашамызт, ргәы иамыхәоз иҟамлашаз ак раҳазшәа. Хҧа, амра акәзар, есқьынгьы уаҟа шьыжьла аӡы ихыҷҷалоз, уи аҽны аҽырхәашьны уахь анаҧшра аҭахымызт, агәы иамыхәоз, иҟамлаша акы уаҟа иаҳазшәа. ҧшьба, Алхас ихьӡ ала ацҳаражәҳәацәа анааи, амш бзиан, аҵх бзиан. Абри аус алацәажәара ианалага, ақәаҧсата аура иалагеит, абри аус шыҟамло дырны лаҕырӡыла иҵәыуашәа, — даҿын Есма абарҭ реиқәыҧхьаӡара. — Хәба, урҭ ацҳаражәҳәацәа абра ҳамӡырха ианаақәгыла нахыс, ҳлақәа ҿааихак рымаӡамкәа ашра иаҿын, инагыланы ицаанӡа. Убригь акгьы иамаанам уҳәар, ихасҵома? Фбагьы, ҳаӡҕаб уаҵәашьҭахь хаҵа дцоит ҳәа ҳтәан. Уазхәыцишь, амалахазгьы хаҵа ицо аӡә леиҧш дыҟазар? Амалахазгьы уи лхаҿы иҟаӡам. Ҧаса дшыҟаз дыҟоуп асас-ацәас иҿы зҳәаз иеиҧш, агәылацәа рҿы уҳәа. Абригь акы иамааноуп...

— Нас абарҭ ибҳәақәаз зегьы ззыбҳәо — абри аус изыҟало акы акәым бҳәарц бгәы иҭоуп, уи акәыми? — иҳәеит Алиас.


#p ~ 181 ~
— Ааи, абарҭ зегьы неидысхәыцлан, нас аҷкәын иҭакра абра инацуҵар, уара Ҭаҭласҭан ииҳәаз ҳәа иуҳәаз абарҭ инарыцуҵар, ҳаӡҕаб ииашаны хаҵа насыҧ дылмоур ҟалап уҳәартә иҟоуп.

— Абри зегьы бара ибеидзырхәыцлаз, бҳаи бҷышьи неихаҧшьуа абра ибҳәаз зегьы бзырҳәо убри аҷкәын иҭакроуп. Аха абарҭ еиқәыбыҧхьаӡақәаз абаабгеи, излабгәалашәазеи, излеидыбкылеи? Абраҟа ибхашҭыз ҩбаҟа жәа сара инабгәаласыршәап, нас ишыбҳәаз акәыҵәҟьахоит: сынтәа асы ҕәҕәа шауз, аҵлақәа рымахәқәа шархәаз, иацы ахьшь нышьҭасны акәҷышь шагаз, ҵыҧх Рафида лыҧҳал аӡыхь аҿы ишыҧҽыз, абарҭ ҧхыӡқәакгьы нарыцыбҵар, нас, ҳәара аҭахым, ибҳәаз ҟалеит! Банаџьалбеит, аҧҳәыс хшыҩ рҳәеит ҳәа, ас уаҩы ибахьоума, иаҳахьоума? Сара исабҳәеит, аха даҽаӡәы иабымҳәан, ауаа бхыччо бхы ҟабымҵан, — иҳәан, дааччашәа иуит Алиас.

— Шьахәуп, сара сыҧҳәысуп, сымдыруп, аха уара иамҩан идырны, уччо, абри ҳазлацәажәо аус аҳасаб укыр... — лҳәеит Есма.

— Бара бзиарак збаша, абри уажәы абра ибҳәақәаз сарамоу, аҧсы иаҳар, дарччап, — иҳәеит Алиас.

Убри аамҭазы агәыларахьтә Камаҷыҷ дааин, аҩны дааҩнашылт, иеибырҳәоз ажәагьы иааҟәыҵт.
#h XXVII
#h АЛХАС ДЫҦСИТ

Адырҩаҽны ахәылҧаз Мац Очамчырантәи дхынҳәны аҩны дааит. Дшааҽыжәҵыз еиҧш, дымтәаӡакәа Алиасраа рҿы дааин, иибаз-иаҳаз реиҳәеит.


#p ~ 182 ~
— Алхас дгәаҟцәгьоуп. Абахҭа дшынҭашәаз, иҧсы ҩеихаҳа дцеит, рҳәеит, — даҿын Мац ажәабжь аҳәара. — Ӡыкәыр ауа иҳәеит, ақәла иҳәеит, аха иҷкәын ибара аначальник азин иимҭеит, уи иеиҧш егьаҩы чмазаҩхахьеит, аха акгьы рмыхьӡакәа иҭыҵуеит, џьоукых — рҽыргызмалны, ичмазаҩушәа рҽыҟаҵаны, абахҭа ианҭыҵлак, иҕьычуа-иқәычуа индәықәлоит. Хымшуп дҭакижьҭеи, акгьы ихьуам ҳәа иеиҳәеит. Нас Ӡыкәыр даалаганы, аурандик дхыхны, кыр иҭаны, маӡала диирбазаап. Аҷкәын аҧсра даҿуп, иҧсы шҭоу, хәыҷык ихы идыруа дшыҟоу, абахҭа дсызҭгозар ҳәа сашьҭоуп, аха анцәа идырп дсырҭару, иҳәеит. Иара Ӡыкәыр дубар дуздыррым, иҧынҵа укыр, иҧсы неихыҵп, уҳәартә дҟалеит. Ӡыкәыр, уахь аҷкәын ибара даннеиуаз, Жьац хәыҷгьы дицзаарын. Ӡыкәыр дандәылҵ, Алхас Жьац диҳәеит шәара шәҿы дааины абас дышгәаҟуа шәеиҳәаразы, насгьы маӡала илулак Камаҷыҷ абраанӡа дааины, сыҧсаанӡа лыла салырбааит ҳәа. Амыжда, аҧсра даҿуп, аха дырҩегьых сыҧхашьап ҳәа игәы иҭоуп, иаб дгыланаҵы, абри еиҧш ажәа имҳәеит, дандәылҵоуп Жьац ианиеиҳәа. Аха Жьац излеиҳәаз ала, уаха уа данааҭаха — изшом; иҿы акхьеит, иажәа цқьа иузеилмырго ауп дышцәажәо, иҳәеит.

— Абарҭ ажәақәа уара ухала Камаҷыҷ илаҳә, дизааит, уаҟа дыздыруада, уеизгьы ихәлахьеит, иҧсы даахьӡар, инеицәажәап. Иудыруазеи, уаҳа еибамбарц иҟазар, еибабааит, рыгәнаҳа цәгьоуп,— иҳәеит Алиас.

Мац абарҭ ажәақәа — Алхас иааицҳақәаз — Камаҷыҷ илеиҳәеит, аҧсхыхра дшаҿызгьы нацҵаны. Абри ашьҭахь ажәа «аҧсхыхра даҿуп» иҳәаанӡа Камаҷыҷ Мац дизыӡырҩуан ичҳаны, ҿымҭ-ҧсымшьа, абри ашьҭахьтәи ажәа аниҳәа, уаҳа лзымычҳазт, лылаҕырӡ лзаанымкылакәа, днагьежьын луаҭах ахь, деиҵақьуа ҧыҭрак дҵәыуон. Мац дахьгьылаз, — Шәыгәнаҳа убас Ҭаҭласҭан даргәаҟааит, уажәы Алхаси бареи шәгәаҟуа шәшыҟаиҵаз еиҧш. Алхас, рыцҳа, акы ихараӡамкәа ҧсырҭас абахҭаҿы ишҧаиуҭеишь,
#p ~ 183 ~
Ҭаҭласҭан иҧсышьахазеи рҳәо, дук мырҵыкәа жәлары ираҳааит, — иҳәеит игәаныла.

Камаҷыҷ лылаҕырӡ рыцқьо даадәылҵын: — Мац, уара узсыццозар, сара абра уажәыҵәҟьа сҽааилаҳәаны сынҽыжәлоит, — лҳәан, аҕәра аакынҧаа, лҽы амӡырха аҵыхәан иҳәуаз, абҕьааҳәа аҕәра нахалҵан, акәадыр нақәылҵеит. Иара убри аҽгьы, зны-зынлагьы аҕәра лыманы даннеилак, хәыҷык злеишәа зрыцәгьалоз, иахьа лбара еилаҳазшәа, лус дахьысыгӡап, аҳәозшәа, ҭынч иналыдгылт.

Уи акәхеит... Аминуҭ азы лҽы днақәтәеит, Мац дынлывагылан, еиманы Очамчыра инеит. Уаҟа ауриадник азин ааимылхын (заа уи ауриадник Ӡыкәыр дхиххьан), дныҩналт. Илбазеи уаҟа? Алхас, ианакәызаалак зылахь еиқәны илымбаӡацыз, амра зеигәырҕьоз, ихәмаррала-иччарала аҧсыҵәҟьа дирччап ҳәа ззырҳәоз, уажәы дубар, дуздыршам: ихәаҧштәы еицакт, ибз иҿы иҭабылгьоит, ииҳәо узеилыргом, дпатоит, иҿашәалак ҳәо, ибла ҧшӡақәа харбҕьар ицоит, дҿыҩлакьшәагьы дҟалеит, адаҟьахь<38> иҿы рханы акы сҳәоит ҳәа даҿын, адаҟьа дацәажәон дахьгәаҟуаз. Камаҷыҷ зназы дшәеит, уимоу, Алхас иакәымзаргьы ҟалап ҳәа лгәы иаанагеит. Иҧхамшьакәа ирҭаху еибырҳәап ҳәа, Мац адәны иаанҿасыз даалҧхьарц инақәылкит. Нас лгәы аалырҕәҕәан, лыбжьы наиқәлыргеит: — Уааҧшишь абрахь, сумбои, Камаҷыҷ соуп иуацәажәо! — анылҳәа, ипатара дааҟәыҵын, дӡыҩӡа аӡырҩра далагеит. Дырҩегьых ҩынтә-хынтә раҟара инаиқәҿылҭын, днаицхраан, даарҳәны днықәлыриеит. Зыбжьы газ дналыхәаҧшырц иҭаххеит, аха ацәымза мыждагьы ала ҭаа, — лашарак ауахылҵхуаз! — дизымдырт. — Сара соуп, Камаҷыҷ, — ҳәа иаҧхьа данықәтәа, ила ҭраа дылзыҧшуа далагеит. Убасҟан, цасҳәа ируазшәа, егьи ауаҭах ахьтә абаандаҩцәа еибарҟыжуа рыбжьы ҕәҕәаны иаагеит. Уи
#n 38 Адаҟьа — араҟа аҭӡы ауп иаанаго.
#p ~ 184 ~
иара игәы инықәҩын, илахь неимеирццеит. Иқәҿыҭра Камаҷыҷ данаҟәымҵӡа, ила ҭраа дышлыхәаҧшуаз, дидырзаап, аҽырҳәа инеимеиҭәан, аҵәыуара далагеит. Камаҷыҷгьы илзымычҳазт, ларгьы дналагеит аҵәыуара. Ак леиҳәарц иҽыназикит, аха изымҳәеит, амала ус уа дидтәалан акраамҭа, нас Мацгьы дааҩналан, ибжьы наиқәиргеит, аха ацкы изымҳәеит, иҿы акхьан. Ауриадник шьҭа шәдәылҵ, аҵх агәы еиҩнашеит, уаҳа уаҟа аанҿасра зыҟалом, иҳәеит, — иҳәан, Мац дындәылҵт.

Камаҷыҷгьы дышҵәыуоз уи изкны илымаз лчавра ааҭылхын, Алхас инапы инаныџьгәалан, нас даҽа чаврак лџьыба иааҭылхын, илаҕырӡқәа аалрыцқьан, ихы-иҿы днагәӡит, нас дышҵәыуоз дындәылҵит.

Хәыҷык ианынаскьа, Камаҷыҷ Мац дизҵааит, абра ачымазаҩ иааигәара иаб дзыҟамзеи ҳәа.

— Иабмоу, иангьы абра дыҟоуп, иашьцәагьы, аха абра иҵәыуо абахҭа ианадымҵ, ауриадник дрыҵаҟьан, наҟ икеицеит, — иҳәеит, — иҧсы шҭоу абахҭа дҳазҭгозар ҳәа иашьҭоуп, аха дрырҭом, ишынҭаацәоу зегьы абра иҟоуп. Иара Ҭаҭласҭангьы дгызмалха абра дыҟоуп. Алхас иҧсра, игәаҟра деилаҳауашәа, аҩы ыжәуа, қьаф уа ақалақь далоуп. Иакәымкәа гәаҕшақә, харада-барада Алхас абас шизиуз здырыз зегьы гәалас ирымоуп, — иҳәеит Мац.

Ус инҽыжәлан, ашарҧазы аҩны иааит.

Адырҩаҽны, амра нхашлоны, Очамчыратә уаҩ дааит.

— Алхас дыҧсит иахьа ашарҧазы абахҭаҿы. Ашьыбжьоншәа амҩа дықәыргалоит, ҳазҭаху, ҳауа-ҳақәла зҳәаз иеиҧш, иаҳҧылааит ҳәа Ӡыкәыр сааишьҭит, — иҳәеит иааз.

Иаарласны Алиас игәылацәеи иареи, Ҭорҟан, Мац уҳәа инеиқәҿырҭқәан, амҩа инықәлеит. Амҩаду аҿы иахьынкылсыз, ицоз ауаа жәпа инарылагыланы ишнеиуаз, ауаа рацәа акәыба рыманы иаарҧылт, Очамчыра ааигәа инеиуаны.


#p ~ 185 ~
Нас, уи акәхеит, акәыба неимда-ааимдо ирыманы ахәылбыҽха аҩны инаргеит. Аҧсы дныкҿарҵан, инеиҵырхит аҵәыуара-ахьра.

Ауха Цагәаа — Алиас, Ҭорҟан, Мац уҳәа — Ӡыкәыр Ҷалиа уаҩ дизынарышьҭит:

— Ишҧааури, ҳаӡҕаб лус ишымаӡоу инҳажьру, уҷкәын дизҳәаны дыштәаз ажәала-усла зҳәаз иеиҧш, иаҳраргамару? — ҳәа.

Ӡыкәыр ус рзааицҳаит;

— Ари аус ҳәа шәызҿу, уи шьҭа имаӡам, ажәлар зегьы ирылаҩит. Сыҷкәын сҭеирхеит, сықәихт, аха хьӡырҳәагас уи диҭынхароуп, уи иҭарнакыс ҳара зымцацәаз уи ҳлыхәаҧшлароуп, аӡҕаб даҳхышәымбаароуп, — ҳәа.

Нас ауха, ианаалашьца, Алиас ижәлантәыз Цагәаа зегьы рҽеибаркны, рыҳәса-дара зҳәаз иеиҧш, ҵәыуара иахьцоз Камаҷыҷгьы дыргеит дрыларгыланы. Нас уи акәхеит, зегьы рзы иаргамахеит Камаҷыҷ Алхас дҳәаны дышизтәаз. Убри инаркны иҳәаны итәаз аӡәы леиҧш, аҧсуа ҵас иаҵанакуаз ала дымныҟәар ҧсыхәа амоут. Уимоу, аҧсы данырж ашьҭахьгьы, Камаҷыҷ Ӡыкәырраа рыҩны дыҟан, рҭацак леиҧш ҩынҩажәа мшы раҟара.

Убри инаркны Ҷалиааи Цагәааи еиуацәоу џьоук реиҧш еиҭанеиааиуа иалагеит, руа деицруаны, раҕа деицраҕаны.
#h XXVIII
#h ИВАНИ ЛЕУАНИ ХЫНҲӘИТ

Ианцаз амш инаркны хымчыбжьа анааиас, мҽышак аҽны ахәылҧаз Ивани Леуани Алиас игәашә иааҭалт, мыцхәы рылахь еиқәны. Абраҟа иахьааизгьы, аҧшәмацәа рылахь еиқәны инарҧылт, ҧаса арҭ анеиҧы
#p ~ 186 ~
лоз хәмарран, ччаран, самырҟәылҳәаран. Асоф ианаахала, уа инеибартәақәеит зназы. Нас Иван даацәажәан:

— Иҟалазеи, Алхас? Ҳара ҳцара акәызма шәыззыҧшыз Камаҷыҷ хаҵа дишәҭаразы, изыҟашәҵеи абас? — иҳәеит.

— Иҟалаз ҳаргьы иҳаздыруам, ҧхыӡу, лабҿабоу. Ҳара хзықәшәаз уажәыгь иаҳзеилмыргацт. Узҳазҵааз азы иуаҳҳәаша егьҳаздыруам. Ҳара ҳзықәшәаз еиҧш адунеиаҿ уаҩытәыҩсак дақәымшәацт. Амала, акзаҵәык иуасҳәо убри ауп: ҳаӡҕаб насыҧк лыманы дыҟамзаап, шьҭарнахысгьы уи хаирк дақәшәоит ҳәа сыҟам, — иҳәеит Алиас.

— Ус лахьынҵаны анцәа илзиҳәазар акәхап, ауаҩы илахьынҵа дзацәцом. Уи сҳәеит ҳәа, ҳара ҳразҟы даднакылазаргьы ҟалап, ҳара ус ҧеиҧшыс иҳамазар, ларгьы даҵанамкуаз, уи дзацәцозма!.. Шәара иабашәаҳаи ас ҳара ҳашҭахаз? — ҳәа дрызҵааит Есма, дахьгылаз.

— Аҟәа иҳаҳаит... Гәдоуҭатәи ҳхынҳәны Аӡҩыбжьа ҳааиуаны, усқәак ҳаун, Аҟәаҟа ҳхынҳәит. Ецынӡа убра ҳаҟан... Ишьахәуп, иҟалаша ҟалеит, аха абриаҟара шәзырццакызеи, убри еиҧш гәаҟрас шәзықәшәазеи? — иҳәеит Леуан.

— Леуан ухаҵкы, абри еиҧш ццакра, абри еиҧш аус азы џьара аӡәы иҳәонгьы исмаҳацт, саргьы сақәымшәацт. «Ашьа ицаша ада иалагылом» — ҳәа ирҳәо ахаҭоуп ҳара иҳахь. Ус ҳақәшәарц ҳаҟазаарын, ҳзахымҧеит, иҳазнымкылт. Ишәасымҳәеи, ҳара ҳзықәшәаз уажәыгь иҳаздыруам, нас шәара ишәаҳҳәари! — иҳәеит Алиас.

— Уи ҳаҳаит иуҳәаз, аха Камаҷыҷ Ҷалиаа рҿы дыртәаны дызшәымоузеи ҧҳәысеибаҵас, бзан дизымгеит, ҧсын шьҭахь аума дганы иҩны даншәыртәо? — иҳәеит Иван.

— Абри еиҧш аус ҳанақәшәа, убасгьы ҟаҳҵар акәын, уи ҳара аҧсацәа қьабзс иҳамоуп, ҩынҩажәаҟа мшы уаҟа
#p ~ 187 ~
дыҟазароуп. Уи ақьабз еиҳагьы уи ҳзыруз ыҟоуп, уи иаарласны аҳәара уадаҩуп, аха уеизгьы, иааркьаҿны ишәасҳәап. Абраҟа Ҭаҭласҭан ицәыгьхәыцрагьы акыр иаҳҧырхагахеит. Уи Ҭаҭласҭан ҳара иаҳзиуз шәара цқьа ишәзымдыруазар ҟалап, — иҳәеит Алиас.

— Уи даараӡа еилырганы иаадыруеит. Уи дзакәтәу дырны ҳаҟоуп. Шәара шәнаҩсгьы уи дызҧырхагоу, иргәамҵуа рацәоуп. Ҳара ҳацәгьагь ахылаҧшҩы иҿы иҳәахьеит, аха уи ҳареи наҟ-наҟ ҳаибабап, — рҳәеит Ивани Леуани.

— Абар уажәы шәара ишәҳәаз. Абра шәыҟазар, абри еиҧш аус анҳау, аамҭазы, уажә ишәҳәо убасҟан ишәҳәар, ишакәызаалак шәара шәахьтә убри игәы иамыхәоз акы шәҳәар, шәыҧхасҭеитәыр ҟаларын. Анцәа иџьшьоуп, шәара шәахьыҟамыз. Убри аҟнытә шәара абри ҳус еилаҧаҭа шәақәымшәара гәалас иҳамкит, — иҳәеит Алиас. — Уажәы, Ҭаҭласҭан игәиҭаз ҳара иаадыруеит, анышәҳәа, шьҭа Камаҷыҷ ҧҳәысеибаҵас убра лыртәара еиҳарак измааноу шәасҳәап: ҧҳәысеибаҵас Камаҷыҷ убра Ҷалиаарҿ дҳартәар, издыруада ҧҳәысеибак, Ҷалиак иҧҳәыс, дышҧазго ҳәа абри Ҭаҭласҭан длыцрыҵп ҳәоуп. Егьа маана аадырыргьы, ҳара ҳзышьҭоу убри ауаҩи ҳареи ҳаиланамгаларцоуп. Амала, сара сызлашәыҳәо шәҩыџьагьы — убри ауаҩ иӡбахә џьаргьы ишәымҳәан абзиазгьы ацәгьазгьы, цәгьак шәылихыр ҟалап, даара шәхы ицәышәшаҭа, гәалас ишәымаӡамшәа ауаа шәхы дшәырба, — драбжьеит Алиас.

Ивани Леуани Алиас иажәа кыр иархәыцит. Егьҵабыргыми ҳәа ргәы иаанагеит. Камаҷыҷ Ҷалиаа рҿы лыртәара иаҵанакуаз ианазхәыц, убри еиҧш агьангьашрагьы аус иазеиҕьхар ҟалап ҳәагьы ргәазцеит.

Абри инақәырццакны Алиас урҭ дрызҵааит, егьырҭ шәҩызцәа абацеи ҳәа.


#p ~ 188 ~
— Урҭ абрахь Очамчыраҟа ицеит, рус иашьҭоуп, — рҳәеит.

— Амарџьа, убарҭгьы џьара ажәак рымҳәааит ҳус аҵыхәала, избан уҳәар, убарҭгьы ҳара ҳзықәшәаз, сара излаздыруала, даара гәала дус ирымамкәа иҟам, — иҳәеит Алиас.

Леуани Ивани Камаҷыҷ аҩны лыҟамзаара гәала дус ишрымаз ҩашьомызт. Егьҵабыргыми, Камаҷыҷ аҩны даныҟаз ччаран, хәмарран, лафҳәаран, чамгәыр арҳәаран. Уажәы аҩны аҭаҳмадацәа рымацара иаанхан, рылахь еиқәҵа еидтәалоуп.

Ауха Леуан уа дыҟан. Гәдоуҭа ирбаз-ираҳаз иаармаӡаны зегьы Алиас иарҳәеит. Уи иаҵанакуаз убри акәын — изышьҭоу аус акы алымҵыр, ҧсыхәа амам дук мырҵыкәа, абри аибашьра ду, зҵыхәа ҧымҵәо, излеимҽханакыз аҳасабала.

Ауха иахьтәаз ажәеи ажәеи шеихырҳәаалоз, Алиас даацәажәеит:

— Егьа гьангьашра ныҟәаагаргьы, акы иҳахәоит ҳәа сыҟам, уи ауаҩ иҿы. Уи ҳақәхра акәымзар, даҽа ҳасабк имам. Шәара ишәзымдыруа иҟалаз усқәакгьы ыҟоуп: Ҷалиа Ӡыкәыр аакьыскьа, иаҳҳәап, абри ахәба-фба шықәса рааҩс, цәыӡк иоуит ҳәа уаҩы имаҳацызт, уажәы иҷкәын данырж аухаҵәҟьа ицә рӡеит, — инақәырццакны ҳара ҳажәлантә ҷкәынак Чагә ҳәа дыҟоуп, убригьы ҽы бзиак иман — ицәырӡеит. Мац иакәзар, иахеижьҭеи сыцәқәа руакы гәарымлеит ҳәа, аҧшаара даҿуп, иара убас — Ҭорҟангьы. Убарҭгьы рӡазар ҟалап. Убас, абри аҩымчыбжьык рыҩнуҵҟа Ҷалиааи ҳареи ҳнеилаҵаны хҧа-ҧшьба цәыӡ ҳаухьеит. Абри заҳаз зегьы маӡа-аргма Ҭаҭласҭан ишәзиузар ҟалап ҳәа ҳгәы инықәыршьуеит ҳаргьы уи гәҩарас дҳамоуп, аха гәынхәҵысҭаламоу, аргама иаадырыргьы, уи аус иаркра ҳа ҳзы имариам ишыжәдыруа еиҧш, анхацәа шахаҭра уны уи изиҿагылом. Абри
#p ~ 189 ~
ишәҳәаз, «узынҟьаз аҵкыс узынҧаз еицәахеит», ҳәа, иҳахьхьоу зегьы иреицәаны иҳаҧхьаӡон избан уҳәар, уи арҭ рыҿгьы дмаанҿасыр ҟалап, иҵегь инациҵо даналага, аргама ҳақәхроуп абри змааноу... Алиас иажәа аҳәаха имҭакәа, Леуани Ивани иааицҿакны:

— Уажәраанӡа иуҳәақәаз реиҳа абри уажәы иуҳәаз зегьы иреицәаны иҳаҧхьаӡоит; уи ицәгьара цәгьара нацҵо дцаларц игәы иҭазаап, — рҳәеит.

— Уи ҳақәихуеит, сара излазбо ала, аха шәара, аҧхьашәа исҳәан еиҧш, абри аус шәҽалашәымгалан, шәҽацәышәыхьча, ианамуӡалак ҳара ҧсуа ҵасла ҳаилгар ҟалап, — иҳәеит Алиас.

Аҧсуа ҵасла ҳаилгар ҟалап ҳәа, Алиас ииҳәаз иаҵанакуаз змааназ дук рыхшыҩ азымцеит, аха уеизгьы уа рҽааныркылеит, даарагьы рылахь еиқәнаҵеит.

Ианааша, ашьыжь рҿы рнапы анырыӡәӡәа, Леуан сцоит ҳәа ддәықәлеит, аха аҧшәмацәа ируазма егьымфакәа дцар, «уҿы ахьуӡәӡәо какал укыроуп» ҳәа ажәа иалоу ҳара ҳаҩны еилоугома, рҳәан, дырмышьҭит. Кранифа, иус ахь дцеит. Ивани Алиаси аҩны русутәқәа инарылагеит ишыруц ала.

Ҩынҩажәа мшы рышьҭахь, Ҷалиаа рахьтә Камаҷыҷ лыҩныҟа дааит. Ӡыкәыр уи напымацара дааишьҭуазма! Даара зыхә дууз ацәамаҭәа лыҭаны дхынирҳәит.
#h XXIX
#h АБЖЬЫУАА РЕИЗАРА

Зны хәылҧазык агәашә ахьтә асаул<39> ибжьы ааиргеит Алиас иахь:
#n 39 Асаул (аурыс ажәа «есаул» аҟнытә иаауеит) — аказақцәа рыр рҟны афица чынуп. Аҧсуа қыҭаҿы асаул ус баша казақын, асолдат ичын акәын имаз.


#p ~ 190 ~
— Уаҵәы Абжьыуаа иреизароуп, имнеиуа дҟалом, ахылаҧшҩы даауеит.

Алиас хәыҷык дааҟәындҟәындит, ахылаҧшҩы дмаакәа, ажәабжь бзиак ҳзааигара дыҟоуп, шәахтәык азы даауазар акәхап, иҳәан, ианаамҭаз игәарымлаз ирахә рахь иҿынеихеит.

«Зан аџьалбарыз, сырахә акгьы гәарымлеит, Ачачба иқьаҳиа иҭеикзар, сынҵәеит, урҭ егьсызҿыхуам. Аҕьычцәа иргеит, сҳәар, иргахьоу рзымхакәа рахәгәарҭак шҧасхырцарыз. Ус икарцаргьы изцәыҧхашьои, иахьзырхәуада, уиоуп ацәгьаӡа. Ачачба иҭеикзар, ма руак исҭар, егьырҭ симҭари», — ҳәа, гәаныла иҳәо дышнеиуаз, данынаҧш, адәаҵыхәан ирахә зегьы еицхыршьшьыла ишааиуаз ибеит.

— Аллаҳ иџьшьоуп, уахакгьы ус еибганы игәарлазааит, — иҳәеит, аха данынаҧш, иҽы имбеит.

Абри даара илахь ааиқәнаҵеит. Иҽы даара ҽы бзиак акәын, абас ирахәқәа акы анимбалак, иангәарымлалак ҵасс имаз убри акәын: днеины уаҟа ахәаны агәара днықәгыланы, ма аҵла наа иашҭа аҵыхәан иҭагылаз днықәгыланы игәылацәа ҵаҟа аҧсҭа иҭанхоз уҳәа, нырцәҟа ахәы иқәынхоз уҳәа инарызҿиҭуан, усҟан уи ииҧшаауа арахә дара рҿы иҟазар, ма џьара ирбазар, арахь изҿыҭны адырра ирҭон.

Уажәы абри иҽазы абра аҵла наа днықәгыланы: «Уа-а Џьаҭ, уии!» — ҳәа ибжьы наиргеит. Џьаҭ дахьынхоз ҧыҭк инахаран, аха Алиас ибжьы иаҳан, «Иа уи-и!» — ҳәа ибжьы ааиргеит. «Сҽы уахь џьаракыр иубазар?» — иҳәеит. «Уа-а моу-моу!» — иҳәеит аҭакс.

Нас Ҳаџьмаҭ дахьынхо шыҟоу ихы нарханы ибжьы иргеит, аха Ҳаџьмаҭгьы, арахь иҟам, иахьагьы џьаргьы исымбац, иҳәеит.

Нас сзашьҭоузеи Баҕыргьы инеизҿысҭпишь, уи збараҳа аҕьычцәагьы рхы уаҩы имбааит, иҳәан, Баҕыр
#p ~ 191 ~
иахь ибжьы наиргеит. Баҕыр дахьынхоз кыр инахаран — верски бжаки раҟара набжьан, аха уеизгьы Алиас ибжьы уаанӡа ибзианы инаҩт. Баҕыр аҭакс арахь изҿиҭит, ахәылҧазы Дауҭ иқьаҧҭаҿы избон ҳәа.

— Ааит, абгақәа ирфааит, уажә уаҟа ицаны иаазцода? — иҳәан, уахь иҿынеихеит иааицаразы, игәаныла иҳәауа: уахакгьы аҕьычцәа ирцәынхазааит, уаҵәы ма аизарахь салацап ҳәа.

Адырҩаҽны ианааша, ашьыжь ҧыҭрак аус иуан, нас Иван иҟаиҵашаз-ииушаз азы дыниабжьан, агәылацәа, «уаала-саала» ҳәа еиқәҿырҭуа, аизарахь ианцоз, иаргьы днарылагыланы дцеит.

Амҩан еицны еицәажәо иахьнеиуаз, аӡәи-аӡәи еизҵаауан: ахылаҧшҩы дыззаауазишь, усс иҟоузеишь ҳәа.

Аӡәы даацәажәан, ашәахтәқәа рҵыхәала акәхап, иҳәеит, егьи — аҕьычра аҵыхәала акәхап, иҳәеит. — Аҕьычреи арҳәреи рзы акәу сыздырам, аха амҩақәа рыҟаҵаразы акәхап, ҭауади-аамсҭеи рнаделқәа рҿы амҩақәа цқьа ргәы иахәо иҟаҵамзар акәхап, — иҳәеит ҽаӡәы.

Абас акраамҭа ажәа шеимаркуаз, ажәабжьқәа шырҳәоз, аизараҿы инеит. Уаҟа ажәлар еизахьаз рацәан, аха ахылаҧшҩы дмаацызт. Ажәлар ахылаҧшҩы изыҧшны игылазгьы абри Алиас дназлаз ирҳәоз акәын ирҳәоз.

Ахәылҧазра аҽыназнакуан еиҧш, ахылаҧшҩгьы дааит дгәамҵ-хамҵуа, алеи аҳәеи нкыдкьо.

Ахылаҧшҩы дшааҽыжәҵыз еиҧш, ҭауади-аамсҭеи наикәшан, акраамҭа урҭ уаҟа иацәажәон, нас ақыҭақәа рахьтә уа иҟақәаз асҭаршынцәа даарыҧхьан, ҩба-хҧаҟа жәа нареиҳәан, ажәлар еизаны иахьгылаз дааины дынрылагылан, аҭарџьман ила даацәажәеит ҕәҕәала ашәахтәқәа асҟаамҭа изалашәымгалазеи ҳәа, амҩақәа зыҟашәымҵазеи ҳәа.

Ҳабыџь даацәажәан:


#p ~ 192 ~
— Ашәахтә зымшәац дҳаздырам, ҳара џьоукы иаҳшәеижьҭеи крааҵуеит, амҩадуагьы излаҳалшоз ала иҟаҳҵеит дасу ҳуаҧшьқәа рҿы, уимоу, ҭауади-аамсҭеи рнаделқәа рҿгьы, — иҳәеит.

— Ҵыҧх зны ак ҟашәҵеит ҳәа акәым сара сызлацәажәо, уажәы еиҭаҟаҵатәуп ҳәоуп сара ишәасҳәо. Аҳәынҵәа уаҩы дзылсуам. Асҭаршынцәа, мчыбжьык аҩнуҵҟа ажәлар идшәырҟаҵароуп. Амҩа ҟасҵом зҳәазгьы дзықәшәаша идыруазааит, — иҳәеит. — Ашәахтәқәагьы иара убас мчыбжьык аҩнуҵҟа аҵыхәа ҧҵәаны шәрылгароуп. Уажәы ишәымоу, ажәлар идшәыршәаз аҧарақәа сара шәсыццаны, уаҵәы Очамчыра исышәҭ, — ҳәа реиҳәеит.

Асҭаршынцәа неицҿакны:

— Амҩа уажә аакьыскьа ажәлар иҟарҵеит изларылшоз ала, уажәы ҭагалан мышха дырҩегьых инаҳцап, ҳҳәар, урҭ ирцәыхьанҭахоит, — рҳәеит.

Абри аамҭазы ахылаҧшҩы ауриадник ак иеиҳәон, ҧыҭрак арҭ ацкы реиҳәаанӡа, ҭауади-аамсҭеи — Мырзаҟани, Батеи, Таташьи уҳәа назлаз ахьгылаз, асҭаршынцәа рзы иаҕьуа иалагеит, уажәы ҭагалароуп, шәҳәар, уашьҭан лаҵароуп, шәҳәар, нас ианбыкәу уара амҩа аныҟашәҵо ҳәа.

Ӡыкәыр Ҷалиа дназлаз, нас Алиас уҳәа ҭауади-аамсҭеи рахь рхы надырхан, — Ус зышәымҳәои, дадраа, шәара ҟаҵатәыс ишәымам, ҳамҩақәа аӡәы иҟаҵаны иҳаиҭозар, ҳаргьы мап ҳәа ҳҳәаӡомызт; уажәы ҭагалан уи амҩа аха змада! — рҳәеит.

Арҭ реимак ахылаҧшҩы илымҳаҿы ианнеи, анхацәа днарықәҟааит:

— Амҩа ҳзыҟаҵом ҳәа игәыҕьны ишҧашәҳәаӡеи! — анхацәагьы рбжьы аакәадахеит. — Амҩеи ашәахтәи рзы иҳалшом, иаҳзыҟаҵом ҳәа игәыҕьны аӡәы имҳәароуп, мап анакәха, астражникцәа аасышьҭыр, мчыла ашәахтә шәдыршәап, амҩагьы шәдырҟаҵап, — иҳәеит.


#p ~ 193 ~
Нас ахылаҧшҩы сусқәа срылгеит, иҳәан, ахьаҳәхьачара дналагеит, ҭауади-аамсҭеигьы наихәаҧшит рыҩныҟа дыргаразы, иаргьы абри акәын ииҭахыз.

Убри аамҭазы Алиас, дахьгылаз ахылаҧшҩы иахь ихы наирхан:

— Ажәлар рахьтә жәа еиҭаҳәатәык сымоуп, суҳәоит уаасзыӡырҩразы: Очамчырагьы угәахы ҧаҳҵәахьеит ҳашшрақәа рыла, абри аҕьычреи арҳәрақәеи рҵыхәала, иахьагьы убриазы мацара уааз џьаҳшьон, аха уара ухала ианумҳәа, ҳара иугәалаҳаршәароуп, ачымазаҩ дзынхьаауа имҳәар, аҳақьым дызлеихәшәтәуазеи, убри иаҩызоуп, ҳара ҳзыргәаҟуа уаҳҳәароуп, ҳгәыҕуеит нас уара уи иақәнаго ҳазныҟәугоит ҳәа. Уи закәу убриоуп — абри аҕьычра мыжда, нас абрагьра, арҳәрақәа уҳәа. Аҕьычцәа ҳақәырхит, ҳаимырҵәеит, мцаҧха ҳзамыҭәҳәо ҳҟарҵеит. Арҳәцәа ракәзар, аҽнышьыбжьон ауаа рҳәаҭҳа рхыхны ирцәыргоит, ажәлар дыргәаҟит, — иҳәеит.

— Абри Алиас ииҳәаз ажәлар зегьы ҳзыргәамҵуа усуп, абри ҧсыхәак ҳзазууроуп, мап анакәхагьы, урҭ ҳшеимырҵәо удыруазааит! — иҳәеит Ӡыкәыр дахьгылаз.

— Ааи, уажәы ахылаҧшҩы абра дааны шәара Ҷалиааи Цагәааи шәырахә рыхьчара далагоит, ус сҳәап, аха, шәыҟазааит! — иҳәеит Мырзаҟан дахьгылаз.

Егьырҭ ҭауади-аамсҭеи уа игылақәазгьы уи иааицдырҕызит. Анхацәа рахьтәгьы уа ашьҭахьшәа игылаз џьоукы рыбжьы ныҵакшәа: — Изышәымҳәозеи, дадраа, шәара ишәымӡозар, аҕьычцәа шәара акгьы шәцәырӡом, — рҳәеит.

Нас анхацәа зегьы иааицҿакны:

— Урҭ рхала ирымҳәеит, уи ажәа, ҳара зегьы иҳажәоуп, ус ахылаҧшҩы иарҳәаразы рнапы ианаҳҵеит, — рҳәеит.

Убри аамҭазы ахылаҧшҩы даацәажәеит:

— Абрагьцәа рзы абри еиҧш аус шьҭыхны иҳамоуп, иаҳкыроуп абрагьцәа зхала икылымсыз, ма иаҳшьыроуп.
#p ~ 194 ~
Абрагь дызҵәахыз, дыздызкылаз уи дҳарӡроуп, ахгара иқәуп. Абрагь дзеиуоу ақыҭа дыкны дҳарҭароуп, мап анакәха, «екзекуциа»<40> рзыҟаҳҵоит. Абри дҳарҭаанӡа уи ақыҭа ҳалҵуам, рыцәқәа, рыжәқәа шьуа, уаҟа ҳалазароуп.

Абри ажәа аниҳәа, игылаз анхацәа рахьтә џьоукы рыбжьы аадыргеит иныҵакшәа: «Абрагьцәа ҳара иҳазкуазар, иҳазкылгозар, нас иара иҿы ҳзашшуаз», — ҳәа.

— Урҭ абрагьцәа рзы абас ҳныҟәароуп, уажәы аҕьычраҳәа ишәҳәаз азы. Ҧшьба-хәба шықәса рнаҩс ишшәымаз еиҧш ахьнысҭиара<41> ҟашәҵа, аӡәы еиҳабыс хыс дынрыҭаны, нас кыҭацыҧхьаӡа жәаҩык-жәаҩык раҟара аҩызцәа, арҧар еилҟьацәа наишәҭар, арахә иаргамоуи имаӡарахуи еилдыргап. Ақыҭақәа амҩакра ҟашәҵа. Амҩа шәкла, уахынла-ҽынла зҳәаз иеиҧш, абилеҭ змам дшәаҩшәмыжьлан, дзықәтәоу аҽы ашәҟәы ацымзар — имшәх, ажәакала, 4–5 шықәса рнаҩс ахьнысҭиара ишәымаз еиҧш ҟашәҵа, — ҳәа нареиҳәан, днарылҵны дцеит ахылаҧшҩы.

Уи акәхеит, ҭауади-аамсҭеи дрыманы ауха Мырзаҟан иаҳҭныҟа ицеит. Уаҟа заанаҵ ифатә дырхиахьан. Арҭ ирдыруазаап ахылаҧшҩы ауха дшымцоз, ҩыжәра дшааз.

Ажәлар иаанхаз ҧыҭрак еимымҵкәа игылан, — Абри ахылаҧшҩы абрагьцәа рыкразы аекзекуциа ҟаҳҵоит ззиҳәаз акәацфареи аҩыжәреи игәаҧхазар акәхап, — рҳәеит џьоукы. — Избан уҳәар ҳара ҳажәқәа, ҳацәқәа рыцҳашьаны, абрагь дкылсны ихы дҭаиркуама, уажәы иҳа-
#n 40 Екзекуциа (азакәациа) — алаҭин бызшәала «анагӡара» ауп иаанаго. Ароман аҿы ари ажәа иаанаго анхацәа аиҳабыра ирҳәо иаҿагылаз ма иназмыгӡаз аказақцәа рыжәҵаны рахьырхәра ауп.
#n 41 Ахьнысҭиара — аҕьычра иаргәаҟыз анхацәа аамҭала, аҧара рыҭаны ахьнысҭиацәа ҳәа арҧарцәа ҕәҕәақәа алырхуан, ирыманы амҩақәа рҿы итәон, қыҭацыҧхьаӡа арахә еизырцон џьара маӡарахк ҳбозар ҳәа, ароман излаҳәо ала, анхацәа ирласны еилыркааит ахьнысҭиацәа рыла аҕьычра ишазымиааиуаз, иагьаҟәыҵит ахьнысҭиара.
#p ~ 195 ~
мбеит абри захьӡу, иааизаны ҭауади-аамсҭеи ирцәымҕу нхацәақәак ганы инҭаркуеит, рыжәқәа, рыцәқәа еимҵәа иргоит, абрагь ииуц иуеит.

— Ахьнысҭиара ҳәа ииҳәаз, уи ҳара иҳахәарҭоу усым. Ахьнысҭиацәа ҳәа иалаҳхуа, урҭ реиҳабы днарылаҵаны аҧара раҳҭалароуп, амҩагьы ҳара иаҳклароуп. Аҕьычрагьы урҭ иахьдыртәо егьыҟам, ацәыӡ шҳаулац иҳаулашт, уи уажәы иҳамбеит.

Убри аизараҿы игылаз, абарҭ ражәа иазыӡырҩуаз Кадыр даацәажәан:

— Ахьнысҭиара анҳамаз зны мҩакра уцароуп, аҕьычцәа мҩоумыжьроуп, рҳәан, сцеит, ауха сара мҩакра сышцаз, сышьҭахь сыҩны уаҩ дшыҟамыз здыруаз аӡәы, сыцәқәа уҕәк нҭганы игеит, мчыбжьык-ҩымчыбжьа рышьҭахь иаасыдгылт, ахьнысҭиацәа рзы аҧара ушәароуп ҳәа.

Уаҟа ивагылаз аӡәы даацәажәан: — Аҕьычра арцәаразы аҧара зуҭаз ахьнысҭиа иакәхап уцәқәа зӡаз, — иҳәеит.

Ари заҳаз, уаҟа игылақәаз, зегьы ааибарччеит.

— Саргьы ииашаны убри гәҩарас исымоуп, — иҳәеит Кадыр, убасгьы нациҵеит: — Уажәы еиҭаҟалар ахьнысҭиара, аҧарагьы сыршәаны, амҩагьы сыркны, иаанхаз сырахәгьы рӡар ҳәа сшәоит, — иҳәеит.

Кадыр ииҳәаз заҳаз, иҵабыргыҵәҟьоуп, рҳәан, уи инақәшаҳаҭхеит.

Нас уаҟа иааилацәажәеит ирласны ашәахтәқәа шаларгалашаз, аха амҩазы уажәы ҭагалан иаҳзыҟаҵом, иара ахылаҧшҩы ишиаҳаз еиҧш, астражникцәа аашьҭны мчыла иҳаимырҟаҵозар, рҳәан, ажәлар ықәҵны ицеит.

Ажәлар рышьҭахьҟа ихынҳәны гәыҧ-гәыҧла амҩа иқәны рыҩныҟа иахьцоз ажәаны ирҳәон: «иахьа ахылаҧшҩы ҳара иаҳзеиҕьыз ус ҳәа акгьы ҳзыҟаимҵеит, аҕьычцәеи абрагьцәеи рзы ажәақәак ииҳәазгьы ҳара мчыла иҳарҳәаз ажәоуп, рҳәеит, уи дыззааз ҩыжәроуп, рҳәахт џьоукгьы.


#p ~ 196 ~
Сакәыт даацәажәан:

— Абри Мырзаҟан Алиас игәаҕ имоуп ҳәа сыҟоуп, — иҳәеит.

— Иахьа убра иҩызцәа ҭауади-аамсҭеи дахьрылагылаз, ажәаны иҳәоны исаҳаит: — Абри «револиуциа»<42> ҟалеит рҳәоижьҭеи анхацәа ҕәҕәала ицәажәо иалагеит. Егьырҭ зегьы урҟәаҵ абри Алиасҵәҟьагьы ҧсыхәак имам, уирцәажәом; абри Леуангьы урҭ ирҭаху ауп дзышьҭоу, ахылаҧшцәагьы изыӡырҩуеит, удыруоу! Убас ахылаҧшцәа анхацәа ирзыӡырҩуа иалагар, аусқәа ҽеихом, — ҳәа... Изуцәызӡозеи, аиҳарак уи уаҟа иреиҳәоз уара уҿы аурыс иҟоу — Иван иҭыӡшәа акәын, уи дсоциалиступ, Алиас дҵәахны димоуп, ешьас ҳәа днарбашәа. Аамҭак шибалак, ҳара дҳажәиҵарц игәы иҭоуп ҳәа. Убри иҭыӡшәа даҽаџьарагьы ирҳәоны исаҳахьеит, хәыҷык игәиҽанызароуп, уимоу, уаргьы ак уцрарымҳәааит, аамҭа хәыҷык ихьанҭашәа иҟалеит, — иҳәеит.

Абри еиҧш ажәа иаҳаз Алиас даараӡа иааицәымыҕхеит, даарагьы даархәыцит.

— Ҭауади-аамсҭеи дара ирықәшаҳаҭым, ирымазкуа аӡәгьы дырҭахым, — иҳәеит уа ирылагыланы инеиуаз Шьмафгьы.

Алиас дназлаз агәыҧгьы, амҩа иахьықәыз, ажәабжьқәа рҳәон, рымҩа аркьаҿразы. Алиас даацәажәан: — Даара дуаҩыцәгьоуп абри Мырзаҟан, анцәа иџьшьоуп, уи ҳқыҭа дахьалам. Уажә аакьыскьа Мырзаҟан наделс ирҭаз адгьыл аҿы, Мыса абнаршәыраҿы ҵлақәак абнашьха шырҭаз ибан, днықәлан, аҵлақәа рҿышәҭа хәыҷык инҭаҧҟашәа, ацха ҭыхны игеит. Ари Мырзаҟан иаҳаит. Мыса дааиҧхьан: сыҵлақәа зурҩазеи, сышьхақәа зхишьаазеи, сыцха зугазеи?.. — иҳәан, дааисны дикит. Мыса мап изымкит, бнышьхақәак абнаҿы ибаны, цха хәыҷык
#n 42 Ареволиуциа — араҟа актәи аурыс револиуциа (1905) аӡбахә ауп ирымоу.
#p ~ 197 ~
рымысхызар, иҟалозеи! Насгьы аџьқәа рхыцәқәақәа рҿоуп хәыҷык иахьҭаҧысҟа, уи сақәумырӡын, иҳәеит.

— Абнаҿы аӡәы уибар, дааусны урҳәны, иумоу уцәигар, ишҧоубои? Убасоуп сышьхақәа ушрызныҟәа. Насгьы сыҵлақәа ишырзууз еиҧш, аӡәы хәыҷык ухы нҭаҧиҟар, ишҧоубои? Убарҭқәа зегьы ҳарҟәаҵып, заҟа шьхац ҭоурхаз удыруама? — иҳәеит Мырзаҟан. — Абри ашьхыцқәа зыҧхьаӡо ауаҩ, абри аус сақәирӡуеит, убуоу! — иҳәан Мыса, цәы бзиак иманы диҭаан, аарлаҳәа ихы ҿихит, — иҳәеит Алиас.

— Ихы ҿих џьишьоит, уи макьана дабаҟоу, ари аҵыхәала егьарааны ихы ҿыхтәыс иоуп, — рҳәеит џьоукых.

— Мысагьы уаҩы гьангьашк иакәын, аха уи Мырзаҟан иҿы илшагәышьоз, — рҳәеит инеиқәыҕызны егьырҭгьы.

Ус ишеицәажәоз, рыҩнқәа рааигәара ианнеи, инеицрыҵын, дасу рыҩнқәа рахь ицеит. Аха абраҟа еицыз зегь реиҳа агәала ду иманы дхынҳәит Алиас.
#h XXX
#h ИВАН АЛИАС ИАХЬТӘ ДЫМЦАР ЗЫҞАМЛЕИТ

Аамҭа гьежьуеит, ихынҳәуеит, уара наҟ уацымныҟәар, уҽанумраалар, арахь иара аҽунарнаалом. Иахьа иҟоу уаҵәы иҟам, уимоу, сааҭла, минуҭла аҽеиҭанакуеит, аҽаҧсахуеит.

Хышықәса, ҧшьышықәса раҧхьа Алиас Иван ешьас дҟаиҵар ҟалон, ешьара рзеибауны иныҟәибагар ҟалон. Аха уиижьҭеи аамҭа кыр иудырратәы аҽаҧсахзаап: Иван мыцхәы длаҧшықәырҵо иалагеит, уимоу, убриаҟара иаадрыҕәҕәеит, Иван уаҳа дзаанҿасуам Алиас иҿы, ареволиуциа иаҵанакуа аусқәа идрыҧхьаӡало иалагеит.
#p ~ 198 ~
Абри еиҧшқәа рзы иаргьы дыкны дҭаркыр ҟалоит, Алиасгьы — иара убас.

Ари еиҧш наҟ-ааҟгьы ирцәыхьанҭоуп, ҧсрак-шьрак еиҧш ирҧхьаӡоит, аха аамҭа ус иҟалеит, зназы инеиҧырымҵыр, ҧсыхәак аманы изыҟамлеит. Насгьы наҟ-наҟ аамҭа ишыднарбо ала иныҟәап.

Мшаҽны Алиас ешьас дҟаҵаны идикылоз имырҳауҳаукәа кампаниа хәыҷык шыҟарҵаз еиҧш, иахьагьы убас иҟарҵеит. Аха арҭ акампаниақәа злеиҧшым — ҧасатәи акампаниаан, гәырҕьаран, ччаран; уажәы ус иҟам: зегьы рылахь еиқәуп, маӡала иныҵакшәа иҵәыуақәогьы ыҟоуп. Дара зыҩны ддәылҵны дцо реиҧшҵәҟьа гәала дус ирымоуп Алиас игәылацәа — Ҭорҟан, Қәаблыхә, Мац уҳәа —ишынҭаацәоу, аха иркузеи, абраҟа егьрылшом, егьрызҳәом: ацәгьаҳәацәа рацәаҩхаӡеит, ахылаҧшцәагьы рлымҳа изкыдырҵеит.

Абраҟа Алиас даацәажәан:

— Дад, Иван, аусқәа убас иҟалеит, иахьа ҳара ҳааныжьны, уҳалҵны умцар ҟамло, — иҳәеит, Иван диҿаҧшуа, — уи сҳәеит ҳәа, уи аамҭала акәхап, даара сгәыҕуеит, дук мырҵыкәа иаарласны абрахь ҳара ҳахь, уҩныҟа, угьежьып ҳәа, аха уажәазы ҳнеицәыхарамзар ҧсыхәа амоут, ишубо еиҧш. Абри ахышықәса-аҧшьышықәса даара уџьабаа ду адуҵеит ҳанхара: арахә уааӡеит, аӡахәа ықәуҵеит, ауҭра бзиа, убас абаҳча уҳәа абраҟа иҟоуҵеит, абарҭ зегьы иахьа абраҟа иҳазныжьны уара уцоит, аха уи иахьӡым урҭ иахьарнахыс уара урылҵит, уара узы урҭ ӡык-ҧсык иаҩызоуп ҳәа. Мап, урҭ зегьы абра уҩны иҟоуп, абраҟа уашьа Алиас дырхылаҧшуеит, мчымхарак имыхьыр, урҭ зегььн еиҵеиааӡап, уанаахынҳәуа урҭ зегьы абраҟа иуҧылап, рҵакыреи дареи еиҵаҩҩы. Уажәазы урҭ рахьтә, иҳамоу рахьтә, ухы иузархәо арахә, иуҭаху ҭи, иҧаратә-ишьаратә зҳәаз иеиҧш, уара узы акы ҳаигӡом, аха ҳара ҳзыргәаҟуа иахьатәи уара уцароуп... —
#p ~ 199 ~
абри еиҧш ажәа аниҳәо, Алиас игәы инарҳәом, илаҕырӡ аахаҟәҟәалоит.

Уаҟа итәақәазгьы иара убас иааирҵәыуеит. Камаҷыҷи, Есмеи, Рафидеи уҳәа урҭ еибарҵәыуо, еиҵақьуа наҟ индәылҵны амаҵурҭахь ицеит, ҳашҵәыуо аӡәы ҳимбан- даз ҳәа.

Иван даараӡа игәы рыҕәҕәаны дыҟан, сҵәыуарым, иҳәеит, аха убригь илаҕырӡ аахаҟәҟәалеит. Уеизгьы Алиас иажәа даҟәымҵит:

— Мшаҽны иашьас уаныҟасҵа, ҭарџьманда ҳзеицәажәомызт, иахьа аҧсышәала ҳаицәажәоит уареи ҳареи, аҧсуак иеиҧш, сашьа гәакьак иеиҧш, абри ҳабызшәагьы, агәыблра ҕәҕәа иҳабжьалаз анаҩсгьы, кырӡа ҳаизааигәанатәит. Уеибганы уанеиқәха, ахынҳәра азин уоуртә еиҧш ианыҟала, ҳаухоумыршҭын ҳара, ухынҳәы уҩныҟа, уашьа сахь, — иҳәеит Алиас.

Иван даацәажәан:

— Мчымхарак ҳаиҟәнагоит, акәымзар шәара шәныжьны ацара даараӡа исзыхьанҭароуп, аха аусқәа ус иҟалеит, уажәазы сцароуп аус ахьызуша, аус ҳәа сызҿу абри ареволиуциа аус, аполитика аус ахылаҧшцәа дук рылаҧш сахьыҵамшәаша. Ари аус хара имцар ҟалап, иаарласны иҟалап ҳәа ҳаигәыҕуеит. Нас, ҳәара аҭахума, сара схынҳәуеит. Арахә-ашәахә ҳәа иззуҳәо урҭ абра иҟоуп, саар, сыҩноуп, иахьа уажәраанӡа ҳшыҟаз еиҧш ҳаҟазаап, сзымаар, ҳәара аҭахума, уара иутәуп. Амала, сара сзыргәамҵуа иахьа ҳахьеиҧырҵуоуп, — иҳәан, илаҕырӡ аахаҟәҟәалеит.

Егьырҭ уаҟа итәақәазгьы ргәы ааирҧшааит.

Алиаси Ивани наҟ-ааҟ абри еиҧшқәа ажәа неибырҳәеит, егьырҭ агәылацәа уаҟа итәақәазгьы Иван деибга-дызҩыда дышхынҳәыша, нас урҭ риешьара нагӡара аманы ишыҟалаша, рҳәан, аҵәыцақәакгьы ржәит. Нас Иван дыццакуан аҟнытә, акампаниа дымроут. Аха гәык-
#p ~ 200 ~
ҧсыкала инеибаныҳәан, инагылақәеит. Иван дгәыдкыл-дхыдкыл амҩа днықәырҵеит. Уи ахәылҧазы иҩызцәа имбар ҧсыхәа имамызт, уахь дыццакуан. ҧыҭкгьы ицнаскьеит, днаскьаргеит, нас акраамҭа дызлацаз амҩахь иҧшуа, ргәы изыбылуа игылан Алиас иҭаацәара.
#h XXXI
#h ЦАГӘААИ ҶАЛИААИ АИЗАРА ҞАРҴЕИТ

Цагәааи Ҷалиааи рқыҭан егьырҭ ажәларқәа инарылкааны аҕьычцәа мыцхәы иаарчычан, еимырҵәаӡеит. Ҩба-ҩба, хҧа-хҧа хы рырахә рахь изцәымӡыз ҳәа аӡәы дзыҟамлеит аамҭа кьаҿк азы. Нас арҭ аҩыжәлак реиҳабацәа неицәажәан, маӡа аизара ҟарҵеит Ҭорҟан иҩны, ируша-ирҳәаша неибырҳәаразы, абас еимызҵәо деилыркааразы, изыхирҟьо рдырразы, нас иақәнаго уск шьҭырхразы.

Ҧыҭрак ус ажәабжьқәа рҳәо итәан, ари аус иззеизаз алацәажәара иаарласы аӡәгьы ихаҿы иааимгеит, ма ари иҳәап, ма егьи иҳәап ҳәа, инеихәаҧшуа.

Нас Алиас днагылан:

— Дадраа сашьцәа! — ҳәа ҿааиҭит. — Сашьцәа анысҳәо, Цагәаа рзы мацара акәым абри зысҳәо, шәара Ҷалиаагьы абра шәалоуп, избан уҳәар, шәареи ҳареи ҳаишьцәазааразы, ҳацәгьеи ҳабзиеи акы акәзааразы еибаҳҳәахьеит, ус аус шьҭаҳххьеит. Абри еиҧш аешьара ҳабжьазҵаз сара сыӡҕаб Камаҷыҷи Ӡыкәыр уҧа Алхас хәашеи роуп. Аха аиҳарак абри зыбзоуроу сара сыҧҳа лоуп, арҭ аҩыџьагьы разҟы змаз џьоук ракәмызт, ишыжәдыруа еиҧш, убарҭ рыла иҳабжьалаз аешьарагьы нагӡара аманы, хаирк аҵаны изыҟамлар ҳәа сшәоит, избан шәҳәар, урҭ рыхьӡ анеихыла инаркны, гәышьҭыхрак
#p ~ 201 ~
ҳаманы ҳзыҟамлеит: аҧсра уҳәару, абри ҳаимҵәаратәы уҳәару, уи зысҳәо абарҭ аҕьычцәа ҭахак ахьҳарымҭо азоуп, шьҭарнахысгьы ҳаҧхьаҟа иаҳҧеиҧшугьы анцәа идырп, ҳгәахы нкыдгылаӡеит. Аиҳарак абри зегьы сыӡҕаб илыхҟьаны иҟалома ҳәа сахәаҧшуа сыҟоуп, уи сыӡҕаб ианлыхҟьа, нас саргьы уи агәҭа иалоу аӡә соуп, ажәакала, сара исхараны исыҧхьаӡоит, убри азоуп зегь шәаҧхьа ажәаҳәара сзалага...

— Умацара иухараны уиҧхьаӡозар ҳаҕа уара ухала уахьирхәрын, аха уи ҳара зегьы авба ҳаиҭозар акәхап, — иҳәеит Ҭорҟан.

— Ҵоуп, ҳаҕа сара сымацара сахьырхәра изимырхеит, имаҷишьеит, убри азы зегьы ҳнеидикылт, — иҳәеит Алиас, — уажә аакьыскьа сыӡҕаб изхлырҟьа сыздырам сира иамшуп, лҳәоу сыздырам, убасшәақәа Иван акы лирҵан, кампаниак ҳзыҟалҵеит. Тәымуаҩы ҳәа аӡәгьы дыҟамызт, ҳара аҩнатәқәа ҳакәын. Нас абри ҳҭаца Рафида, Мац иҧҳәыс, аҵәца аашьҭаҳхын, зегьы даҳныҳәеит, нас лара сыӡҕаб Камаҷыҷ аҵәца аашьҭылхын, ажәақәак лҳәеит, убри иаҵанакуа сазхәыцуеит, аха уажәыгь исзеилмыргацт, уажәы абраҟа ишәасҳәап иааркьаҿшәа, шәаргьы шәназхәыц. Дызныҳәаз «иҭабуп» ҳәа ҳалҳәеит. Нас — «Санхәыҷыз аахыс ҳазҭаху зегь рахьтә исаҳауан: «Абри дагьҧҳәысуп, дагьхаҵоуп, абри зыҩны дыҩнагылоу инасыҧ бзиоуп, ларгьы насыҧ ду змоу аӡә лоуп ҳәа. Аха усқәа иҟамлеит: анасыҧ ахь анасыҧ смоут, ахаҵарагьы сара исызныҟәымгеит, аҳәсақәа рахьгьы сара схьысҳахеит, акгьы сызмырҽеит. Уимоу, абри азалымдара ҳзықәшәақәо зегьы сара исывбоушәа исыҧхьаӡоит. Убри аҟынтә сара бзиарак сақәшәаргьы, уи дуӡӡак шәамеигәырҕьан; цәгьарак сақәшәаргьы, шәара сҭаацәа, иара убас ҳашьцәагьы, гәалас сҟашәымҵан, сара исхароу аус сара ахы асҭап», — лҳәеит. Абри иаҵанакуаз сара аӡәк, егьа зундазгьы, исзылмырҳәеит, саргьы исзым-
#p ~ 202 ~
дрит. Абра иҟоу зегьы еишьцәоу ҳауп, убри азы имаӡоуп, аха шәара ишәасҳәоит, — иҳәеит Алиас.

— Камаҷыҷ илҳәаз шәалацәажәо шәаналага, убри аӡҕаб лҟынтә сыҧшәма илаҳаны исалҳәаз шәасҳәап. Уи иҳәатәу сыздырам, даара имаӡоуп, аха иахьа абра ҳаззеиза маӡа-аргама иаадыруа неибыҳәаны, нас аус иахәҭоу акы шьҭаҳхыроуп, — иҳәеит Мац. — Уи ус лҳәеит: «Абас ҳара аҩыжәлак ҳаимызҵәо Ҭаҭласҭан иоуп, уи аргама издыруеит. Уи зны сара сигарц иақәикын, аха нас иҽааникылт хәыҷык. Иажәа зеиҧшраз ала, игәы иҭаз ансеиҳәа, сара сыҩны иара иахь снеиуаз џьишьон, аха иара сара дышсаҧханагьлам дырны, иареи сареи ҳшеимаҭәахәымыз сназхәыцын, сҽааныскылт. Усҟан ажәа исымҭеит, уажәшьҭа сара ҧҳәысеибак сылҩызоуп, Аҷалиа ихьӡ анысхысҵа нахыс сгәахәын, аха уеизгьы уи ауаҩ избо иҽнимкылт, иҳалиршаша сыздырам. Аха уажәшьҭа сара схы сымшаҭароуп, схы рыцҳасымшьароуп, мап анакәха, ҳашьцәа азалымдара зыхьқәо, шьҭарнахысгьы уи згымхо, рыгәнаҳа зегьы сара исықәшәар ҟалап», — лҳәеит.

— Уажәраанӡа иҳаҳаз аҵкыс еицәоу ажәа уажәы абра иҳауҳәеит, — рҳәеит уаҟа итәақәаз.

— Уи лажәақәа зеиҧшроу ала, ҳара иӡбуа ишҳамоу, лара ари ҳус акаллыршар ҟалап, — иҳәеит Кьагәа, даахысамырҟәылшәа. Уаҟа зылахь еиқәны итәақәазгьы хәыҷык иааҧышәырччақәеит.

— Алиас ииҳәазгьы саҳаит, абраҟа Камаҷыҷ илажәоуп ҳәа Мац ииҳәазгьы саҳаит, аха сара сгәы иаанагогьы абраҟа исҳәоит. Абри Ҭаҭласҭан ҳара афы даҳзикит; ҳарахә зегьы ҳхызцо убри иоуп. Уи сҳәеит ҳәа, иара инапала, ихала абра итәақәоу аӡәы ҳбоура дҭаланы акы имгацт. Урҭ ҭауади-аамсҭеи дара рнапала акгьы ҳцәыргаӡом, ҳара ҳашьцәа зҳәаз иеиҧш, анхацәа, рыбзыцәашьцәа
#p ~ 203 ~
рыла ҳхыршьаауеит. Урҭ жәытәнатә аахыс қьабзыс ирымоуп ҳара анхацәа ҳаичырчаны, ҳхибарҵәо ҳныҟаҵаны, нас дара қьаф ҳаларуеит. Ҳара анхацәа, аҧсацәа, абри рыцҳараны иҳамоуп жәытәнатә аахыс. Ари ҳара иаҧаҳхуеит ҳәа ҳалагар, ҳамч злақәхозеи! Аха ас мацара абри ауаҩ дауҳажьыр, зынӡак ҳақәихуеит; аха уеизгьы ҳара аҭаҳмадцәа егьҳалымшаргьы, ҳаҷкәынцәа ирҳәо сара исаҳауа зеиҧшроу ала, шьҭак уаҳа рзымчҳауаҿы инеит. «Ма ҳара ҳаҟамзароуп, ма — уи нап ҳалазкыз!» — рҳәо иалагеит. Иахьатәи, ҳаизара убри иазаҳкып, сгәаныла, зегьы абри аус ҳнашьҭалап, иаҳзызуа даадырааит, аха знапала иҳахьуа дҳаздырам. Уи зысҳәо аӡә иакәхашам; ҩыџьагьы ракәзааит, урҭ нхацәоуп, ҳәара аҭахума. Урҭ рахьырхәышьа ҳара ҳақәшәап. Урҭ хыс ирымоугьы ҳаҷкәынцәа, ҳҳәап, ҳбыргцәа, ҳҳәап, хәыҷык хнеизышәарацап, — иҳәан, иажәа даалгеит Ҭорҟан.

Ӡыкәыр даацәажәан:

— Ииашоуп, иахьа абри ҳазлацәажәо аус даара крызҵазкуа усуп ҳара ҳзы, аха ҳара абыргцәа ҳамацара ҳакәым абри зусу, ҳара ҳҿарацәагьы абри ус дус ирымоуп, абри аҵыхәала, аӡәы схы нақәысҵандаз, зҳәогьы дыҟоуп. Абраҟа Ҭорҟан ишиҳәаз еиҧш, убырҭгьы цқьа ҳанрабжьаны, абри аус иназаҳкыр, акы аадмырҧшыр зыҟаларым, ма аӡә дақәыркып ишиӡо, ма абоура дҭаркып, нас уи изаауша усҟан иаҳҳәап. Аха уеизгьы, ари аус ҳазлацәажәо аҵыхәа ҧызҵәаша иахьа абра егьҳзышьҭыхуам, даҽазны ҳаизап. Уаанӡа ма ҳаҕа иҧсра ҳаҳап, ма уи имаркалцәа<43> – аимҵәацәа аӡә даҳҧыхьашәап; ианамуӡагьы, нас ҕәҕәала уск нышьҭаҳхып, иахьатәи еиҧш акәымкәа. Ҳаргьы ҳуаауп, ак ҳалшап, ауаҩы дгәаҟыр, илымшашагьы акы илшароуп, — иҳәеит.

Зегьы убри инақәшаҳаҭхеит.
#n 43 Амаркалцәа — ҭауади-аамсҭеи анышәарыцоз ашәарах абна ирзылызцоз ауаа ирыхьӡуп.


#p ~ 204 ~
— Лара Камаҷыҷгьы иахьа абра дҳамазар, абри ҳазлацәажәо аус азы кырӡа еиҕьын, насгьы лара лажәақәа рхы ахьхоу ҳзымдыруа, зеилыргара уадаҩугьы лара еилырганы иҳалҳәарын, — иҳәеит Кьагәа. Мац уи аҭакс даацәажәан:

— Иахьа убри ладгалара ҳаҟәыҵп, уимоу, абри ҳазлацәажәо аусгьы, уи зысҳәо абри иахьатәи ҳаизарагьы, уи илзымдыруазар еиҕьуп, избан шәҳәар, иахьа абри аус дадҳаҧхьалар, даҽакала илыҧхьаӡар ҟалап, абри зегьы зхароу, изывбоу бара боуп, абри азы иҳабҳәозеи ҳәа лаҳҳәошәа иҟалоит. Згәыжәла цәгьоу аӡә лоуп, иаҳгәамхәӡо акахьы ииалгар ҟалап, усгьы лара илҳәоит аргама абри зегьы зхароу сара соуп ҳәа. Убри анаҩс лара дааурцәажәар, уеизгьы уажәраанӡа илҳәаз инацҵаны ҳәа ак ҳазҳәо лакәӡам, — иҳәеит.

— Мап, иахьа абра ҳаизарахь ладыҧхьалара аҭахӡам, иамҩаӡам, — рҳәеит уаҟа итәақәаз егьырҭгьы.

Нагә даацәажәан:

— Иахьатәи ҳаизара абриала мацара ҳалгарцы ҳгәы иҭазҭгьы, ҳмеизаӡар иаҳа еиҕьын. Иахьа иаҳҳәаша ҳамамзар, даҽазынгьы егьҳауам, амала ҳнеизаны, самырҟәылқәак ҳәаны ҳнеимыҵроуп. Убри аҵкыс еиҕьми, Камаҷыҷ илҳәои лгәы иҭоуи ракәым ҳара ҳзышьҭалаша. Ҳара даадыруеит ҳаҕа, ихьӡ аадыруеит, ижәла аадыруеит, нас ҳара иаҳуалуп изаҳзиуа аилкаара, насоуп ҳара иҳалшаша, ишҳалҳаршаша анааҳаӡбыша. Убри азы, сара сгәаныла, ҳара зегьы иаҳуалуп ҧасаӡа, изаҳзиуа цқьа еилаҳкаарц, — иҳәеит.

— Уи заҳзиуа, убас дызҳазныҟәо, даҽакы ыҟазаргьы ҟалап, аха сара издыруа, уара дыҩноумдеит, сара дыҩнасымдеит, зҳәаз иеиҧш, ҳара ҳажәлантәык аӡәы уи дыҩнеимдеит, рахәҭиаа иимҭеит, нас дабаҳзымгәаауеи, игәы ҧжәаны дахьымҧсыз — уамашәа изумбозеи, ҳаҧҳәызбагьы ҳаргьы убриоуп ҳазхирҟьо, — иҳәеит Ҭорҟан.


#p ~ 205 ~
— Сара уи сырахә имӡааит ҳәа, гәыбҕан симҭааит, дысзҩнадарым. Сырахә иӡар еиҕьуп, ус сара снапала инаганы исыркыр аҵкыс. Ашықәсан акы, ма ҩба ракәхап исцәиӡаша, дыҩназдар акгьы изхом, — ҩбагьы... Насгьы есышықәсан ихәы нагарагьы цәгьоуп, акы анааиҭаххо есқьынгьы ушә дылагылазаашт, абри сыҭ, егьи сыҭ ҳәа. Хараӡа иаҳа азарал уалеиҵоит.

— Аҭара уҳәоит, дыҧсыр иара, ма иҧҳәыс, ма ихшара усҟан ишҧоууеи? Дуџьабароуп, акымкәа-ҩбамкәа ацәқәа уи иҧсы иоуҭароуп, — иҳәеит Ӡыкәыр дахьтәаз.

Нагә деиҭаналагеит иажәа:

— Мап, урҭ рыҩнадаратәык соумҳәан, исцәыӡлак сцәыӡааит. Знымзар зны акы шҧеиқәҧысымҽри, нас ҳаицәажәап ҕәҕәала, — ҳәа даамақаршәа иажәа даалгеит.

— Ахьырхәра уара иулшозар, иахьа абра ҳзеизоз, даҽазынгьы ҳзеизозеи? — иҳәеит Ҭорҟан дахьтәаз.

— Ауаҩы дгәаҟыр, дшыр, акы илшаргьы ҟалоит, «ахаҳә уршыргьы, итҟәацуеит», — иҳәеит Нагә.

— Ҷалиааи Цагәааи макьана урҭ рыжәла аӡәгьы иҩнеимдац, шьҭарнахысгьы урҭ ахьыҩнардо егьыҟам, — иҳәеит Ӡыкәыр.

Саргьы убриоуп сгәы иаанаго, аха абри азоуп ҳара аҩыжәлак уаа ҧагьас ҳзырҧхьаӡо, — иҳәеит Ҭорҟан.

— Ҧагьас моу, шәынтә ҧагьас сиҧхьаӡаргьы, Ҭаҭласҭан дааганы дахьыҩназдо егьыҟам, — иҳәеит Мацгьы, наҟ насҭхашәа дахьтәаз.

— Ма дыҩнашәымдар, ма даҽакала дышәзахьмырхәуазар, ас еизарала иҟашәҵо егьыҟам. Уи аҵкьыс, аҧхьашәа иаҳҳәан еиҧш, даҽазны ҳаизап абри аус аҵыхәала, иаҳа ҳҽазыҟаҵаны иаауша, иаҳҳәаша цқьа ҳназхәыцны, — иҳәеит Қәаблыхә.

Зегьы убри инақәшаҳаҭхан, имақар-чақаруа, абри аус аҵыхәала ма зегь ҳақәынҵәароуп, ма акы ҳалҳаршароуп
#p ~ 206 ~
ҳәа инықәҵит, аха уеизгьы Алиас инаиабжьеит, убри аӡҕаб, ҳара хшынеицәажәа-ааицәажәо, иакәым ус цәгьак лымпыҵымҟьааит, цқьа уаалхылаҧшла ҳәа.
#h XXXII
#h КАМАҶЫҶ ҬАҬЛАСҬАН ДИЦЦЕИТ

Зны хәылҧазык Камаҷыҷ лчамадан аашьҭылхын, Рафида лыҩны инышьҭалҵан, — Уаҵәы абри ачамадан иҭоу сымаҭәақәа сыӡәӡәап ҳәа сыҟоуп абра бара бҟны, уаха абра иҟазааит, — лҳәан, днахынҳәын, лыҩныҟа дааит. Абас лулон Камаҷыҷ зны-зынла. Абраҟа абас зылузи ҳәа акы уҳәартә, гәҩарак ҟоуҵартә егьыҟам.

Убри ахәылҧазы, ааилашәшәымҭазы, лҽы аарыцқьаны акәадыр нақәылҵеит, нас маҭәа цқьала, маҭәа бзиала лҽааилалҳәан: — Уаха Адқьа лахь сцоит (Адқьа Камаҷыҷ лан лаҳәшьа лакәын), уаха уа саанҿасуеит, уаҵәы шьыжьымҭан саауеит, — лҳәеит. Абригь уажәы мацара акәӡам уахь лцара, зны-зынла ус уахь дцалон, хаҵа ҽуаҩык иеиҧш. Абраҟагьы абас зылузеи, лымацара дызцозеи уҳәартә ус ҿыцк ҟамлаӡеит.

Дынҽыжәлан, Рафида лҿы дынкыдгылт. Дынҽыжәҧаны днаскьалҧхьан, — Сара сцоит убрахь... — лҳәеит.

— Иабыкәу, нанхеит, убрахь?

— Убрахь, бымбои, сахьымаара!

— Нанхеит, закәызеи ибҳәо? Дахьымаара ҳаҕоу дцааит!

— Зны, зны сҳәаргьы, уажә аакьыскьашәа акы блымҳа иҭысымшьызи, убрахь...

— Нас уи дабаҟоу, бара бабаҟоу? Рафида дыбцәыҧсааит, нан, с-Камаҷыҷ, сыхаара... — лҳәан, инеимаҭәа
#p ~ 207 ~
аҵәыуара дналагеит, — абри аус бара ибгәаҧханы баламлеит, гәаҟрак ибнаруит. Рафида дзымҧсуазеи!.. — лҳәан, аҵәыуара даҿуп.

— Ас бҵәыуозар, быҵх аабзиахааит ҳәагьы басҳәом, аха ибасҳәо убри ауп: сара сышцалак, сышьҭахь ҷкәынак дааиран дыҟоуп, убри иҭ счамадан, аӡәӡәатә сызҭоуп ҳәа збасҳәаз, насгьы ибдыруазааит, уаха саныхнымҳә, убрахь сцеит... убрахь иахьбасҳәаз. Аха аӡәы дҵәыуо дҟамлароуп, гәалак рыманы сыҧшаара иашьҭамлароуп, ицәҳа-ишҳа акы рымҳәааит. Сангьы, сабгьы, сашьцәагьы, бара уаҵә ашьежь бнеины, убарҭ исызраҳә сара ибасҳәахьоу, усҟан лакәҵас ибасҳәеит, аха уажәы аргама иҟалаз акоуп. Шьҭа сцоит, — лҳәан, ингәыдибакылан-инхыдибакылан, еибарҵәыуо инеиҧырҵит.

— Уеизгьы-уеизгьы ибасҳәаз, сахьцаз, зҳәаз иеиҧш, шьыжьы сҭаацәа ираҳә, уаанӡа аӡәгьы иабымҳәан. Леуани Ивани сысалам сызрыҭ. Урҭ рзы ибасҳәахьоугьы урҭ исызраҳә. Нас дара рҩызцәагьы, урҭ дара ирдыруеит, ианеибабо, ирхамшҭыкәа сысалам рырҭааит, — Ахьышәҭҳәа, аҵыс еиҧш лҽы дынҽыжәҧалан, агәашә дынҭҟьа дцеит, деигәырҕьаны дцошәа.

Рафида иҟалаз, илаҳаз уамашәа ибаны днаҧшы-ааҧшуа, дҵәыуо дгылан.

Убри иақәырццакны ҷкәынак, апҟақьҳәа иҟамчы иҽы амгәацәа иныҵеиҵан, агәашә дааҭалт. Камаҷыҷ лчамадан азы сааит, аниҳәа, инеилыркит, алашьцаразы дышҵәыуоз имырбакәа.

Рафида амӡырха дықәгылан даара акраамҭа дҵәыуо, иҟалаз ззымдыруаз лхәыҷқәа лызҿырҭаанӡа. Нас лылаҕырӡқәа налрыцқьан, аҩны дныҩналт деилууа-илҳәо лзымдыруа. Аха уеизгьы лхаҵа Мац даанӡа, илныҧшуа лҽыҟалымҵеит. Ус лхаҵагьы дааит, аха иҧҳәыс Рафида лылахь еиқәуп ҳәа иҳәартә димбеит.


#p ~ 208 ~
Аҵх кыр анца, зегь нышьҭалақәеит. Ицәеит зегьы абраҟа аҭаацәа, иара убас ҭынч ицәан Камаҷыҷ лҭаацәагьы, лашьцәагьы, Рафида заҵәык лакәымзар.

Рафида дызмыцәо дахьышьҭаз, ианшалак ҧаса лхаҵа иалҳәарызу, ма Камаҷыҷ лани лаби иралҳәарызу лыздырамызт. Насгьы ҧхыӡу-лабҿабоу, мшәан, сзықәшәаз, избаз ҳәа, убри дазхәыцуан. Ус, дмыцәаӡакәа иаалыршеит. Уажәы илыӡбит ҧаса лхаҵа иалҳәаразы, нас Алиасраахь дцаны иралҳәаразы, ишылҳәашагьы хәыҷык лхаҵа дизҵааны. Аха Камаҷыҷ лажәа, «уаха санымаа, шьыжьымҭан бнеины сҭаацәа исызраҳә» ҳәа илҳәаз, анылгәалашәа, ҧаса дцаны еилылкаар акәын Алиасраа рҿы Камаҷыҷ иаха даау-дмаау, насоуп ианылҳәаша. Иаарласны дцеит Алиасраа рахь. Уаҟа Есма амӡырха ҧссо дгылан. Днеин длызҵааит, Камаҷыҷ иаха даама ҳәа.

— Мамоу, дмааӡеит, — лҳәеит.

— Амц сбымжьозааит, издыруада бара дбымбакәа дааны дышьҭалазар, — лҳәан, Рафида днеин, Камаҷыҷ луаҭах дныҩнаҧшит, аха илбодаз, Камаҷыҷ дыхнымҳәӡеит.

— Ибуазеи, Рафида, сыгәра бымгои, дмааит ҳәа басҳәеит, аха бара бнеины луаҭах быҩнаҧшуеит, — лҳәеит Есмагьы.

— Сеидру, быхәмаршәа амц сыбжьозар, сҳәан, снеины схала луаҭах сныҩнаҧшын, агәра згеит дышхнымҳәыз, — лҳәан, иаарласны лыҩныҟа лҿыналхеит.

Алиасгьы ибжьы нлықәиргеит Рафида бзырццакызеи ҳәа, аха дхьамҧшӡакәа лыҩныҟа дцеит, лара днеиаанӡа, лхаҵа џьара дцар ҳәа дшәаны.

Рафида дыццакы-ццакуа иаарласны дхынҳәны дшаауаз, лхаҵа Мац ианиба: — Ибуазеи бара, быҭрысн быҩуа баауеитеи, бахьнеиз ибыҵаҟьама? — иҳәеит.

— Мамоу, исмыҵаҟьеит, аха сара схынҳәаанӡа уара џьара уцар ҳәа сшәаны, сааццакит, — лҳәеит.

— Сара сабацоз, ара сыҟами; кыр сабҳәарц бҭахума?


#p ~ 209 ~
— Мамоу, акгьы уасҳәомызт, аха...

— Аха ҳәа ибҳәаз змааноузеи? Бахьнеиз ажәабжь ҿыцк барҳәазар акәхап. Бзеигәырҕьашаз акоуп сҳәар, бҿанҧшылара ус избом, уеизгьы ибаҳазеи? Алиас ирахә крырӡазар?

— Алиас ирахә рахь цәыӡ имам, ажәабжь ҳәагьы уаҟа егьсарымҳәеит, урҭ исарҳәоз, сара соуп ажәабжь здыруа, аха урҭ исызрамҳәеит, уара сузымҵаакәа...

— Закәызеи, иҟалазеи? Бхәаҧшҭәгьы бааҧсылашәа избоит, былаҕырӡгьы аахаҟәҟәалеитеи, бааҧсрак ҳақәымшәакәа ҳаҟам, исаҳәишь бааласны!

— Бааҧсроу, бзиароу сыздырам, аха... Ишуасҳәара сыздырам... Дук гәаласгьы иҟоумҵан, уагьамыргәырҕьан... Убри лара лажәоуп...

Исалҳәарызеишь ҳәа, дгачамкны, ила ҭраа длыхәаҧшуеит Мац.

— Камаҷыҷ хаҵа дцеит!

— Ишҧа, џьушьҭ!.. Алиасраа ирзымдыруеи?

— Урҭ макьана ирыздырӡом.

— Нас бара ибазҳәада?

— Сара исазҳәада, умбои, лара исалҳәеит.

— Нас Камаҷыҷ уажәы лыҩны дыҟаӡами?

— Лыҩны дышҧаҟоу, хаҵа дцеит ҳәа уасҳәеитеи! — лҳәахт.

Мац деилууа, ииҳәара изымдыруа, зхызтәым аӡә иеиҧш, днаҧшы-ааҧшуа дгылан акраамҭа. Нас даацәажәан: — Абри акәын иҳагыз, убригь уажәы инаҳзацлеит, — иҳәеит, даақәыҧсычҳан. Нас днатәан акраамҭа дхәыцуан, Рафидагьы ҿымҭ-ҧсымшьа уахь дихәаҧшуан.

— Уи ус иҟалеит, аха дзыццада? — иҳәан, длызҵаахт.

— Дзыццада, умбои...


#p ~ 210 ~
Мац илымҳа кыдҵа дылзыӡырҩуеит илҳәарызеишь ҳәа, ҧыҭрак дзыццаз ихьӡ лымҳәеит лара.

— Дзыццада, умбои... Ишҧауасҳәари... Ҭаҭласҭан диццеит.

— Ишҧа! — иҳәан, дныҩныҟааит. — Ҳалшьит, ланаџьалбеит! Џьаным ҳаихыччон, иҧҳа амш лылеигеиг Аслан ҳәа, хычча ихаҿы иаауеит ҳәа ирҳәоз — абра ҳара иҳахьт, Џьаным иҵкыс еицәаз ауп ҳара иҳахь; ҳаишьит, ҳанирҵәеит уи ауаҩ! Нас макьана абри аус лани лаби ирыздырам, бҳәама?

— Ааи, макьана ирыздырӡом.

— Иаха дцазар, данымаа, иахьа данырымба дабацеи ҳәа иналышьҭамҧшӡеи?

— Лан лаҳәшьа Адқьа лахь дцеит ҳәа итәоуп урҭ ҭынч; убас ралҳәеит уи дҽыжәланы данцоз...

— Ҳнеипишь, уахь ҳнарыдҵаалапишь, — иҳәан, амҩа инықәлеит, даара рылахь еиқәны.

Агәашә ианҭала нахыс аҩны асоф аҟнытә Алиаси Есмеи рзыҧшуан, рнеишьа мбатәшәа ибаны.

— Мац, закәызеи уара, ишәаашьоузеи Рафидеи уареи, ауалҳәацәа реиҧш наҟ-ааҟ шәнышьҭаҧш-аашьҭаҧшуа? — иҳәеит Алиас дазаасамырҟәылшәа.

— Ауаҩ ибҕа ҧҵәар, ибҕа анизеиҵымхлак, ҵаҟа дыҧшып, уаҳа дабаҧшуеи, — иҳәеит Мац.

— Ҳаи, џьушьҭ, иҟалазеи, убҕа ҧызҵәазеи?! — рҳәан, хаҵагьы ҧҳәысгьы асоф инылбаан, инарҧылеит, иҳарҳәарызеишь ҳәа ишәаҧырҳаҧуа.

— Абра амӡырхаҿы ак роумҳәан, — лҳәан, Рафида лхаҵа днаҧлырҟәҟәааит, ус аҩны иныҩналт.

— Иҟалазгьы уажәы ишәасҳәап ицәгьоу-ибзиоу уи шәара шәазхәыц, амала Камаҷыҷ исалҳәаз абри ауп, гәалсыс ишыҟарҵаз аӡәы идмырдырааит, ирындмырҧшааит, уаҩы иарымҳәааит, хықәҵас иҟарымҵааит... — лҳәеит Рафида.


#p ~ 211 ~
— Нас иҟалазеи, лара изҳәаз ҳаӡҕаб дабаҟоу? — рҳәеит инеицҿакны хаҵеи ҧҳәыси.

— Хаҵа дцеит... Ҭаҭласҭан дигеит,—лҳәеит Рафида. Ари шаараҳаз еиҧш, Алиас иҧҳәысгьы иаргьы аҟәыҿыҳәа асқам инықәҳан, инеимаҭәо аҵәыуара иалагеит.

— Сыхәда ҳәызба цагәыла иҧылҟеиит, сзеигәырҕьоз сыҧҳа заҵәы, — иҳәан, инеимеиҭәеит Алиас.

Лан, аҵәыуара анаҩсгьы, амыткәмаҳәара лҽыназылкит, аха Маци Рафидеи, быбжьы аӡәы ианиаҳа, зегь ҳабшьит, ҳанбырҵәеит ҳәа днацәдыршәан, дааныркылт.

Нас хаҵеи ҧҳәыси рҵәыуара иааҟәыҵын, иӡыҩӡа инатәеит ихәыцуа. Ашьҭахьӡа кранааҵ, Алиас Мац дизҵааит: — Ишҧаҟалеи, илцашьахазеи, лхала дцоу, мчыла дигоу убри ауаҩ? — ҳәа.

Мац даацәажәан:

— Уара крудыруа аҳа, саргьы акгьы сыздырӡом, абри аҧҳәыс (Рафида лзы) абра уажәы исалҳәеит, абас: абас ҳәа, уи шсаҳаз еиҧшҵәҟьа шәара ишәаҳҳәаразы лара дсыма абрахь шәа шәахь сҿаасхеит... Ираҳәишь абри аҵыхәала ибдыруа акы рцәымӡакәа, — ҳәа лахь ихы наирхеит. Рафида даацәажәан:

— Камаҷыҷ лассы-лассы исалҳәалон Ҭаҭласҭан иҭыӡшәа, аха цәгьаӡа слырқәуан аӡәы иасымҳәаразы. Даара бзиа илдыруан лара ҳалхырҟьаны ишыҟалоз абарҭ ацәыӡқәа иҳауаз зегьы. Иӡбахә лҳәон, сҳәеит ҳәа, уи бзиа дызбоит, сиццоит ҳәа акәмызт исалҳәоз. Ҳажәлантә аӡәы цәыӡк иоуцыҧхьаӡа, убри иакәхап абас ҳаимызҵәо ҳәа акәын бжеиҳан ихьӡ цәырганы изсалҳәоз. Уажә аакьыскьа зны абра џьара аизара шәымазаап, ишҧеизааури убри ауаҩ ҳәа, шәеилагәжәажәо шәнеимыҵны шәцеит... — лҳәеит.

— Убригь лара илазҳәада, иазнауаз убри лаҳәара,— иҳәеит Алиас.

— Уи зегьы дрызҿлымҳан, ак лаҩшәомызт. Убри реизара зыхҟьазгьы сара соуп, ус анакәха, «изыблыз
#p ~ 212 ~
ихәшәтәы» ҳәа рҳәоит еиҧш, уи сара исхәшәтәыроуп, ас мацара азҳара уадаҩуп ҳәагьы нацылҵеит Камаҷыҷ, — лҳәеит Рафида.

Убри ашьҭахь ҧыҭк анаабжьыс зны Адқьа лахьтә ҽыла сшаауаз, лҳәеит, Камаҷыҷ, иара амҩан даасҧылан, даасамырҟәылшәа даасахәмарын, бааи ҽыҳәҵәыла ҳаисып, иаҳиааиуа даабап, иҳәан, даасыжәлеит. Схы неицәысшаҭап, сҳәеит, сылахь шеиқәу идыруеит, дысҟәаҵып, сҳәеит, аха ианимуӡа, саргьы сҽы сышьхәа насырбан, убас ҩынтә-хынтә раҟара ҳааидыслеит. Нас сырҽхәашәа ажәақәак сеиҳәеит, аха урҭ ирзызуазеи, ашьҭахьӡа — Абри бара сара бызсыцымцозеи, хара бызсыцәгылозеи? — иҳәан, инароуӡаны даацәажәеит. Уара сышҧоуццои, уаргьы сышҧоугои, сара нхаҩ хәыҷык иҧҳа, насгьы ианбыкәыз уара бсыцца ҳәа ансоуҳәаз, ма сара суццом ҳәа ануасҳәаз? Насгьы убригь удыруазароуп, сара сышҭыҧҳам, сшыҧҳәысеибоу... — лҳәан, ажәақәа кыр лҳәазаап, аха иара бара быгызмал бызшәақәа иахьа исмаҳаит, уи зыбҳәогьы здыруеит, уи аҵкыс бсыцца; иахьа уажәраанӡа ибасымҳәацзаргьы, иахьа ибасҳәоит, уи сгәы иҭеижьҭеи крааҵуеит, ажәа сыҭ ҳәа сеиҳәеит, аха ажәа шҧеисҭоз, убри азоума сашьцәа еимҵәатәыс аҕьычцәа изруҭа, сара сеиба-кәеибаха адәы сзықәуҵа? — анысҳәа, бара агәала дуқәа бымазаап, сара исыздырамызт акәымзар, иҳәан, ҧыҭк дгәааит, аха ашьҭахь иаахьаиршшан, ус аӡәы бижьазаап, бара изыбҳәо урҭ акгьы сара салам. Аҕьычра шәара шәзы иҟам, ақыҭақәа рҿы зехьынџьара бааҧсыла иҕьычуеит иҳәеит. Насгьы абраҟа дмаанҿаскәа ажәақәак нациҵеит, аха уажәы исызбаҳәом, даҽазны ибасҳәап, лҳәан, усҟан уаҟа лажәа аҵыхәа ааҧылҵәеит. Убри ашьҭахь даҽазынгьы дибазаап, ажәақәакгьы леиҳәазаап, убригь басҳәап, лҳәеит инагӡаны, аха акгьы салымҳәеит. Ҧыҭк исалҳәаз убриоуп: ианаасыдицалаӡа сара Џьаным-иҧҳа Аслан илзиуз еиҧш, аӡәы исзиур сҭахым, уи сара исзымычҳар ҟалап.
#p ~ 213 ~
Уара суццар, шәара шәаҳкәажәцәа сыла аадырҧшрым, уаргьы иуацәҳар ҟалап, абас зуузеи ҳәа ҭауади-аамсҭеи... Урҭ ирҳәаша зегьы здыруеит, урҭ ирҭаху рҳәааит, сара сус сара издыруеит, бара бсыццароуп, иҳәеит. Абри уажәа ухоумыршҭын ҳәагьы игәы инықәсшьыхт. Аха абри цқьа сазхәыцроуп. Уеизгьы издыруеит уи аус нагӡара шамоуа, аха сара уи уажәазы сазыразхароуп, наҟ-наҟ иҟалалакгьы. Сара бзиарак уи иахьтә сақәгәыҕуам, аха усҟан сара сахьтәгьы дақәымгәыҕааит бзиарак. Иагьа сыхьыргьы, исзымдыркәа исыхьыз џьырымшьааит, — ҳәагьы нацылҵеит лажәа. Аха даара слырқәит аӡәы иасымҳәаразы. Шәара ишәасымҳәар, исзымычҳаит азы ишәасҳәоит. Иаха данцоз, дынкыдгылан сара сҟны, сгәыдкыла-схыдкыла, ахәыҷқәа гәыдкыланы, зегьы асалам шәызныжьны дцеит. Сара сгәы излаанаго ала, уажә аакьыскьагьы џьара еибабаны имеицәажәакәа иҟам, лажәа зеиҧшраз ала, ҧаса еибырҳәаз ажәа мацарала акәым уи лцара шыҟала. Аха абарҭ ажәақәа аӡәы имаҳароуп, уажә абра изаҳаз шәыда, — лҳәан, лажәа даалгеит Рафида.

Абра итәақәаз игачамкны илзыӡырҩуан Рафида.

— Исхашҭыз, Леуани Ивани хаз ҷыда сысалам сызрыҭ ҳәа салҳәеит. «Урҭ аус изышьҭоу азы ҩызас срымазаарц рҭахын, аха сара сусқәа злаҟалаз ала, урҭ ҩызас срывагылартә сзыҟамлеит, аха гәыла-ҧсыла дара сырҩызоуп уеизгьы, уи рдыруазааит. Аамҭа аҽаҧсахуеит, иҟалап зны снаганы дара срыванаргылар, аха иахьазы дара сырцәыхараны сыҟоуп. Егьырҭ зегьы шыҟазаалакгьы, урҭ аҩыџьа исхашшаауа гәалак рыманы рхы ҟарымҵааит, сара исхырҟьаны шьҭазаҩык дырмоуразы», — лҳәеит Рафида, Камаҷыҷ илажәаны.

Мац дахьтәаз:

— Ари Камаҷыҷ лажәа ҳәа иҳаҳауа ала, уи аӡәгьы дыршәаны димгаӡеит, илуа-илҳәо зегьы цқьа дрызхәыцны ишылуа. Уи Ҭаҭласҭан дызицца, абарҭ
#p ~ 214 ~
аҕьычцәа зҵәо ҧыҭрак иааҳҟәылкразоуп, наӡаӡа илылымшаргьы. Насгьы ишакәым длызныҟәар, убри азгьы ишианалмыжьуа, илылшо акы шигылмыжьуагьы игәы инықәылшьит. Уи Камаҷыҷ ҳәа узҿу адырразгьы деиҵахом, ицәгьарахаргьы, дымцаха дырзыҟалап уи дзызнеиз; ажәа шаҳзынлыжьыз еиҧш ҳныҟәап, иара убас егьамҩоуп. Аха абри иҟалаз Ҭорҟангьы идыруазароуп, нас Ӡыкәыргьы иаҳәатәуп, — иҳәеит.

— Урҭ ирашәҳәозар, уажәнатә — шьыжьнатә ирашәҳәароуп, акәымзар уаанӡа дара ираҳар, иҟалазеи ҳәа абрахь ишәзаара иҟоуп, избан шәҳәар, абри аус, Камаҷыҷ лхаҵацара, шьыбжьаанӡа зегьы ираҳашт, ақыҭа инрылаҵәашт, ижәдыруазеи, ажәа хьанҭақәак убри изы ирамхаҳәар, — лҳәеит Рафида.

Убри егьҵоуп, рҳәан, абҕьааҳәа урҭ шьыжьнаҵы адырра нарырҭеит. Иҵабыргыҵәҟьаны, ашьыбжьон агәылацәа-азлацәа уҳәа, ақыҭан зегьы инрылаҩит.

Ҭорҟани Ӡыкәыри ари анраҳа:

— Абри аҧҳәызба ма зегьы ҳаиқәлырхоит, ма зегь хақәылхуеит, — рҳәеит.

Егьырҭ, ақыҭан абри заҳаз:

— Аамсҭак нхаҩ ҭыҧҳак, егьа дыбзиазаргьы, дахьҧеигеи! — зҳәақәазгьы ҟалеит.

Даҽа џьоукых:

— Иаргьы иара иоуп, аха ларгьы мцабзк лоуп, уи иаҵахо лакәӡам. Иара иашьцәа убри илеиҕьу ҧҳәыс дрымаӡам. Датәарымбо иалагар, лара урҭ лхы рыҵалҵаӡом, ларгьы урҭ атәалымбо дналагап... — рҳәеит.

— Нас уи абзиара алҵуама? — ҳәа, ҿаарҭит џьоукгьы.

— Абзиара алымҵыр, иара изгьы иалҵрым. Уи аҧҳәызба ажәытә еиҧш акәымзар, ацәгьарагьы зылшо аӡә лоуп, абрагьраҵәҟьагьы зылшо аӡә лоуп, — рҳәон.

Зегьы акака рҳәон, ҳзашьҭоузеи ҳәа, аха Алиас иҭаацәара, иара уҳәа, ирҧшнырҵомызт акәымзар, иҟаларызеишь ҳәа ишәо-ирҳауа итәан.


#p ~ 215 ~
Ҭаҭласҭан иҧҳәыс ашьха ашьапаны инхоз иабраа рҟны днаганы днаиртәеит, ҭауади-аамсҭеи ишырзаҧыз еиҧш. Абраҟа раҧхьаӡа аҳәсақәа рхы неидкыло, абна-абра еибархәыҭхәыҭуан: — Ҳахәыҧҳа иаҳзааига дызусҭада, илыжәлоузеи, дзыҧҳада, иарбан қыҭантәиу? — Ирыцны иаақәаз аҷкәынцәа ҳрызҵаап, шырҳәоз, уасақәа аӡәы ацәымза алашараҿы данылҿаҧшы, Алиас иҧҳа шлакәыз лдырын, уа инаралҳәеит ибзыцәаҳәшьа, ианаӡӡеи уҳәа.

— Унан, џьбеит, ҳахәҧҳа анхаҩ ҭыҧҳа даҳзааигама! — рҳәан, иааџьаршьеит зназы, аха ашьҭахьы Камачыҷ дыздырқәоз уа аӡәымкәа-ҩыџьамкәа ианыҟала: — Уи дынхаҩ ҭыҧҳауп ҳәа длыгәҭасыртә дыҟам, уи леиҧш аҧшреи асахьеи змоу, агәеилыхра-адырра змоу аҳкәажәцәа ҳәа иаадыруа аӡәгьы рыламзаргьы ҟалап... Уи усҟак дыбзиамзар, хахәҧҳа сымш дааигозма! Уи бзиа дидыруан азы дааигеит. Уи наҟ-наҟ цқьа шәналылаҧшыр, аҳкәажәцәа ҳәа иҳамоу раҧхьа днашәыргылар ҟалап, — рҳәеит Камаҷыҷ дыздыруаз ҳәсақәак.

Ахацәа рахьгьы зҵаарақәак ыҟан, дызусҭа, дабатәиушь ҳәа. Аха ахацәа дызусҭыз анырдыр, вбак аӡәы илимҭеит, уи зегьы инеицҿакны ддырҽхәеит, аҧҳәысҵәҟьа дааигеит ҳәа.

Абраҟа иабраа, Ҭаҭласҭан игәы иахәап ҳәа, инеиҵыхньн ачара аауеит ҳәа иналагеит, аха Ҭаҭласҭан уи рзимуит: — иааизаз уҳәа, иҳаццаз уҳәа дук имырҳау-ҳаукәа, шьтәак шьны, какалк дшәыркы, — ҳәа реиҳәеит.

Иабраа иара ишиҳәаз еиҧш иныҟәеит, чара хәыҷык рун, инеилгеит.

Мчыбжьык-ҩымчыбжьа раҟара анааҵы, цқьа данырдыр, ианлышьцыла, рыҧсы далрымхуа, убриаҟара бзиа дырбо иҟалеит аҳәсагьы ахацәагьы убри ақыҭан, убриаҟара лыҟазшьа, луаҩышьа, лнаалашьа уҳәа, насгьы лчамгәыр арҳәашьа, лышәаҳәара, лыхәмарра, лыччара, лсамырҟәыл, лусушьа уҳәа, ажәакала зегь рыла ргәы дахәо
#p ~ 216 ~
дҟалеит. Нас Ҭаҭласҭан ибзыцәаҳәшьцәа, ҧаса ҳахәыҧҳа анхаҩ ҭыҧҳа даҳзааигама, зҳәоз, уажәы урзыҧшыр, ҳахәҧҳа бзиахә ҳара ибааҧсыз аӡәы даҳзааигозма ҳәа, илхыҽхәаны ицәажәоит, илызӡатәуа дрымоуп.

— Абри леиҧш аҧҳәызба, цқьа деилкааны дыздырыз, аамсҭа хәыҷык моу, иреиҕьу аҭауадгьы абри дзымгара дзеиҧшрада! — рҳәо иалагеит.

Аӡә даацәажәан:

— Абра сара ҭауад дук дыздыруеит, ихьӡ сҳәом, убри иҧҳәыс аҳкәажә ҳәа изышьҭоу, абри лнацәкьыс анаӡара даҧсазар, сыла шәҭажьцәа. Ажәла акәым, ауаҩроуп аус злоу, ажәла аҟәыдгьы иамоуп, аха уи шҟәыду иаанхоит. Аҳкәажәцәа ҳәа сара издыруа зегьы абри дреиҕьымзар, сара суаҩым, — иҳәеит.

Ажәакала, Камаҷыҷ дахьнанагаз ақыҭан рыҧсы дырзалымхуа, убас бзиа дырбо дҟалеит, даара аҽхәаҧхьыӡ лыманы.

Ҭауади-аамсҭеи, ари заҳаз, зегьы гәалас-хықәҵас иҟарымҵакәа иҟам, аха макьана абраҟа аргама дук ҳәатә рымамкәа иҟалеит, избан уҳәар, иара Ҭаҭласҭан ишиаҳауаз егьарааны ус рҳәалон: — Убри аҧҳәызба дарбан аамсҭоу дызгалак диаҭәоуп, уи дсаҭәасшьом зҳәо, ма иласҳәар, дсыцымцар ҳәа дшәоит, ма лыҟазшьала слыҵалырӡып, иара иаҵкыс лара деиҕьуп ҳәа сзырҳәап ҳәа дшәоит — ҳәа.

Уимоу, зны аҭауад ду Мырзаҟангьы убри аҧҳәызба Наҳарбеи Чачба иаҳҭны ампыласра аныҟаз аҽны даалеилаҳаит иҧа изы. Даҽа ҩынтәы-хынтәы убри дибар, хәыҷык дналылаҧшыр, иҧа дизиҳәаргьы ҟаларын, рҳәалоит...

Аха, уи сҳәеит ҳәа, урҭ рҵас-рыҟазшьа изаҟәыҵуама Ҭаҭласҭан иҿы, ма иҵашьыцны анхаҩ ҭыҧҳа, егьа дыбзиазаргьы, дзааигази ҳәа нарҳәа-аарҳәалашт, иара
#p ~ 217 ~
иарҳәаргьы ҟалап, аха иара Ҭаҭласҭан ихаҭагьы игәы иҭоу цқьа иҳаздырам, аӡәгьы акгьы имҳәаргьы, иара бзиарак игәы иҭамзаргьы ҳаздырам. Ҳаҧшлап, иҟало аабап.

* * *

Ҩымзи-ҩымзи бжаки раҟара аамҭа анааиас, хәылҧазык Камаҷыҷ дынҽыжәлан, ҷкәынак даашьҭыхны, Ҭаҭласҭан изин ала, лыҩныҟа дцан, лҭаацәа зегьы баны игәыдкыл-ихыдкыланы, ашьежь шаанӡа лышьҭахьҟа дхынҳәны дааит, агәылара аӡәгьы лхы имырбакәа.

Нас абри ашьҭахь дырҩегьых знык-ҩынтә раҟара дцаны лашьцәа-лҭаацәа уҳәа лбеит. Аҩсҭаа илымҳа џьгәоуп, бара хаҵа бцеижьҭеи цәыӡк ҳмоуцт ҳәа ларҳәалон.

Зны лан даацәажәан, лыҧҳа длызҵааит: — Нан Камаҷыҷ, убра бахьыҟоу, Ҭаҭласҭан иабраа рҿы, уаҟа шәынхаӡома, ма шәыҩныҟа шәнеирц шәыҟоу? — ҳәа.

— Ҳаҩны ахыб рҿыцтәуп, иҧсахтәуп, насгьы ҧыҭ-чыҭк иагқәоу аныҟарҵалак, аҩныҟа ҳаауеит, уи макьана иалымгацт, иаҿуп. Асҟаамҭагьы ҳаауан, аха ауасҭацәа маншәаланы џьаргьы иаҳмоузт, ишыбдыруа еиҧш, зегьы арра ирган, уажәы ҩыџьаҟа абра џьара иаабан, иалаҳаргеит, — лҳәеит абри аҭакс Камаҷыҷ.

— Нан, нан, даҽаказгьы сбызҵаауеит, аха уи азҵаарагьы хәыҷык сацәшәоит, избан бҳәар, баргьы ибымдыруеи, аҟанҷ анырааӡо, аҳәынаҧ ахьӡ ршьоит «ҵыхәа ҩызы» ҳәа иашьҭоуп, ахьӡ рҳәар, ирымшьар, ицәырҵны аҟанҷхәацқәа ҧхасҭанатәуа иалагоит. Убри еиҧшны исыҧхьаӡоит абри уажәы бара сызбызҵаауагьы. Аха уеизгьы издырыр сҭахуп, убра бахьыҟоу ишҧабыхәаҧшуеи, аиҳарак бхаҵа, ҳаҭыр бықәҵаны брымоу, ус тәамба бзыруа брымоу.

— Наҟ-наҟ иҟалаша сыздырам, уажәазы даара ҳаҭыр сықәҵаны срымоуп, — лҳәеит Камаҷыҷ.


#p ~ 218 ~
— Ҳаргьы, нан ҳлымҳа кыдҵаны ҳӡырҩуеит, цәгьак рҳәару, бзиак рҳәару ҳәа, аха макьана аллаҳ иџьшьаны, зегьы ибзианы ибыхцәажәоит, бдырҽхәоит, — лҳәеит.

— Нан, убри шәара гәырҩас иҟашәымҵан, ибзиахар, са сызгьы ибзиахап, дара рызгьы, мап анакәха, са сызгьы ибзиахарым, дара рызгьы.

— Нанхеит, абри бажәа баныӡҕабызгьы абас акәын ишыҟаз, уажәыгь убас иаабзынхеит. Бара боума ҭауади-аамсҭеи иреисо, «акамбашь иазыҩыз ацә атәыҩа хжәеит», урҭ рҿы, бара рыцҳа, ибылшагәышьозеи! — лҳәеит лан.

— Уажә заа уи ҳәатәӡам, иакәым быхьыр, аӡәы биҵамхан, бхы ашьа уы ҳәа сабҳәо џьысшьон, бара уахь бажәа ахы хаӡам... Уи иазаауазеи, макьана хар ҳамам, ус ҳнеилап; ицәгьахар, усҟан уи иақәнаго ҳҳәап.

— Ааи, нан, ишыбҳәо ауп. Аха уеизгьы буаҩышьа бзиатәны, бхы ргәарҧхо быҟаз, бырмеислан, мыцхәы бажәа бмырхьанҭалан, ажәа рымабымклан, ажәакала бхы цәымҕыс ирыбымҭан...

— Ибҳәаз саҳауеит, нан, уи зыбҳәогьы здыруеит, аха сара иахьанӡатәи суаҩышьа зласыҧсахри, уажәраанӡа ауаҩышьа бзиа сымазар, наҟ-наҟгьы уи сзынхоит. Суаҩышьазы уаҩ вбак сиҭарым ҳәа сыҟоуп, суаҩышьа макьаназы зегьы ргәы иахәо сыҟоуп, наҟ дара сызднагалаз рыла ибжьымсуазар... — лҳәеит Камаҷыҷ.

Лангьы убра лҽаанылкылт, ажәа илҳәарц илымазгьы: хҧа-ҧшьба мыз ҵит, бхаҵа Ҭаҭласҭан ҳара ҳиаҭәеишьо- зар, дааины ҳзимбази ҳәа илҳәарц илҭахызгьы лымҳәеит.

Абри Камаҷыҷ лҭаацәамоу, лашьцәа, лгәылацәа, лара дызҭахыз зегь гәалас ирыман Ҭаҭласҭан абарҭ дахьырҿымцаауаз. Абри змааноузеи, абри иаҵанакуазеишь ҳәа иазхәыцлон. Аха зны Камаҷыҷ лажәа иаларшәшәа илҳәаз уи ауаҩ аиҭанеиааиразы дшьуп, иаҳәшьцәа хаҵа ирымоу рҿгьы днеины шықәсык-ҩышықәса рыҩ-
#p ~ 219 ~
нуҵҟагьы имбацт ҳәа илҳәаз хәыҷык ргәы ннакылон, ас уаҩышьас имазаап уи ҳәа.

Камаҷыҷ ишылулоз еиҧш, лашьцәа-луацәа зегьы баны, ргәы ҟаҵаны лыҩныҟа дцеит убасҟангьы.

Абри Камаҷыҷ аамсҭа дахьигаз лҭаацәеи лашьцәеи моу, лара дыздыруа, шамахамзар, анхацәа зегьы, абри аус нагӡара аурушь, наҟ-наҟ иалҵрызишь ҳәа иазыҧ-шуан.
#h XXXIII
#h МЫРЗАҞАН ЧАЧБА АХЫЛАҦШҨЫ ДИҬОУП

Аҟәатәи ахылаҧшҩы иаара аҵыхәала Очамчыра аизара ду иҟаз ахьтә ажәлар рқыҭақәа рахь ианхынҳәуаз аамҭазы, Очамчыратәи ахылаҧшҩы уаҵәы Џьгьарда аизара ҟасҵароуп, уажә аакьыскьа ауаҩшьра иҟалаз аҵыхәала, иҳәеит. Абри зеиҳәаз ҭауади-аамсҭеи ракәын, иацәажәозгьы дара ракәын.

— Ус анакәха, уаҵәы Очамчыратә Џьгьарда уцар аиҳа, уаха амҩан сара усҭаз, нас уаҵәы уахь саргьы суццап, дук ихарам, — иҳәеит Мырзаҟан; егьырҭ уаҟа игылаз ҭауади-аамсҭеигьы иааимхабзиартәит; иара ахылаҧшыҩгьы «аҩы иашьуа гәара иҭахым» ҳәа, абас аӡәы исабжьеигандаз, иҳәозшәа, абҕьааҳәа дназыразхеит. Ахәылҧазы инҽыжәланы амҩа инықәлеит.

Мырзаҟан исас изы ауха шьтәак шьны инеилгап ҳәа дыҟан, аха уаҟа ирыцҽыжәҵыз ауаа заҟа ирацәаз аниба, цәкы диршьит.

— Мырзаҟан, уара маҷк ала уҳалгарц уҭахын, аха ҳара аду аҿы унаагеит, — иҳәеит, даазысамырҟәылшәа, Чагә.

— Цәык аҿы сахьаанышәкылазгьы анцәа иџьшьоуп! — иҳәеит, даахысамырҟәылны, Мырзаҟангьы.


#p ~ 220 ~
— Макьана имаацгьы ыҟоуп, урҭ маашеи дук мырҵыкәа, — иҳәахт Чагә.

— Амарџьа, аӡәы шәнымхан, инеиқәҿыҭны зегьы абрахь шәаақәа, — иҳәан Мырзаҟан, зегь неибарччеит.

— Мырзаҟан, ухаҵкы сцеит, ацә ушьит, ашьтәа ушьит, урҭ зегьы дырхиар, имазеихар зегь краҳфашт, аха уи анбаҟалои, уи зегьы ҵхыбжьон зны иҟалашт, уаанӡа аурысқәа «закуска»<44> ҳәа акрымҳәои, убас ахылаҧшҩы акы изумырхиар, амла днеиқәыцәа дцап, — иҳәеит Қәеиқәеи дахьтәаз.

— Убри ззуҳәогьы здыруеит, ахылаҧшҩы игәхьаа умаӡам, уи инеиҽыҵгашәа фатәык ҟарҵар, саргьы снадбзиалахап ҳәоуп абри узырҳәо, — иҳәеит Мырзаҟан.

— Уара умсит, аҵабыргыҵәҟьа шуҳәа, Очамчыра крифа џьушьома, иҧара деигӡаны иџьыба капеик ҭихшам Қәеиқәеи, — рҳәеит уаҟа игылақәаз урҭ рҩызцәа.

— Қәеиқәеи ииашаны амла дакызаап «азакуска» ҳәа аурыс бызшәала заҟа еилырганы иҳәазеи, ус аурысҵәҟьагьы ииашаны еилырганы изҳәом... — иҳәеит Хабыгә даацәажәан.

— Амла дамыргәаҟи! — ҳәагьы нациҵеит Францыз. Игылақәаз зегьы неибарччеит.

— Иахьа Очамчыра ҕәҕәала крызфаз Алықьса иоуп. Аҩы илсын, мыцхәы дарцәажәон, — иҳәеит Ҭамшьыгә.

— Аҩы зимжәуазеи, уажәы аакьыскьа идгьыл иҭин, иҽи икәадыри ибзианы инаирхиеит, ҧара ҧыҭкгьы иџьыба инҭеиҵеит,— рҳәеит егьырҭ уаҟа игылақәаз.

— Уажәшьҭа ареволиуциа ҟаларгьы, уи егьицәалаӡуам, — иҳәеит Ҷыҷын.

— Уи иаҧхьагьы уара удгьыл уҭихьан, ус акәзар уара заа иудыруазаарын ареволиуциа шыҟалоз, — рҳәахт џьоукгьы.
#n 44 ...аурысқәа «закуска» ҳәа акрымҳәои — аҧсышәала «азакуска» ахыжәла ахьӡуп.


#p ~ 221 ~
— Ареволиуциа шыҟалоз сыздыруамызт, аха аҧара саназгәаҟ исҭиит, — иҳәеит Ҷыҷын.

— Уи иазаауазеи, зыдгьыл зҭииз ртәы наҟ шәаҟәыҵ, ус ҳналагар, шамахамзар, ҭауади-аамсҭеи зыдгьыл зымҭииз ҳәа аӡәгьы дыҟам, Мырзаҟани, Наҳарбеи, нас ҧыҭҩыки ракәымзар, — иҳәеит Наҳар.

— Џьоукгьы рыдгьыл амаца ирцәагеит, — ҳәа нациҵахт Нырбеи.

Зегьы неибарччеит.

Убраҟа дтәазаарын аӡәы, убас зыдгьыл амаца изцәагаз. Дааҧхашьан, егьымҳәакәа наҟ днагылт.

Мырзаҟангьы дҩагыланы днеит ахылаҧшҩы иписари иҭарџьмани иманы дахьыҩнатәаз ауадахь, мыцхәы деилахамзар, днаиацәажәарц рхәы дырхиаанӡа.

Мырзаҟан ахылаҧшҩы иахь даныҩнала, абраҟа асоф аҿы иаанхаз излацәажәоз ражәа надроут.

— Мырзаҟангьы ибна ҵла бзиа ахьықәгылаӡам ахынтәхә ыҵиххьеит имҭиӡакәа, — иҳәеит Беслан даацәажәан.

— Уи шҧаҟалеи? — рҳәан, иниазҵааит.

— Уи шыҟала уи ауп, ара Мыса ҳәа аӡә дыҟоуп, днеин. Мырзаҟан ибнаҿы бнацхак ылхны иган, сыҵла рхыцәқәақәа ҭаҧуҟеит, сышьхақәа нурҵәеит, сыцха угеит, иҳәан, цәкы-жәкы зҳәаз иеиҧш, иршәаны игеит, шьҭарнахысгьы аҕырҧ ааихиргалашт...

— Уи Мыса захьӡу ҧыҭк зку уаҩуп, Мырзаҟан бзиарҭаны напы аиркит, шьҭа уи мца ҧха дзамыҭәҳәо дҟаиҵаанӡа диҟәаҵуам, — рҳәақәеит уаҟа Беслан изыӡырҩқәоз.

— Мыса итәы сыздырам, аха Мырзаҟан ассир ззиуз Жьац иоуп, — иҳәеит Ҷыҷын, даацәажәан.

— Жьац дшәарыцаҩ бзиоуп, зны Мырзаҟан ибнаҿы бынцгәыки бгахәыҷыки ишьызаап. Абри Мырзаҟан ианиаҳа, дааиҧхьан, иууазеи уара, сыбнаҿы шәарахк ныламыжькәа зегь нухт, иабаҟоу сыбнацыгәқәа, сыбга-
#p ~ 222 ~
хәыҷқәа, сыбгалаџқәа ҳәа, днышьҭагәа дикын, абна илоу абынцыгәқәеи абгақәеи уара ишутәыз сзымдырит, егьит, иҳәеит, аха — иеираӡозма! — зеиҕьаҟамыз жәкы неихыхны игеит.

— Уи Жьац уаҩ ҧагьашәа дыҟоуп, егьа изицәгозаргьы, ҳалалс иоуааит Мырзаҟан! — иҳәеит Наҳар.

— Уара умшәан, уи шьҭа диркәыкәып, — иҳәеит Алмахсиҭ.

— Урҭ ишәҳәаз саҳауеит, аха даара сгәы иахәоз ззиуз Бинагә иоуп, — иҳәеит Чагә. — Уи шыҟалаз абасоуп, — даҿын Чагә, — Мырзаҟан ибна ӡыҷҷа хәыҷык алсны ицоит. Убраҟа Бинагә игәеиҭазаап аҧслы шамаз; ашьацҳәа иргылан, ҧсылқәак икит. Уи Мырзаҟан иаҳаит. Сыҧсылқәа нурҵәеит, сыҧсыӡқәа нухт, иҳәан, днаижәлан, макьана сара издыруаны, ҽыки шьтәаки ицәигахьеит...

— Макьана дабаҟоу, уажәоуп напы анииркы, аман<45> иирҳәашт, — рҳәеит уаҟа итәақәаз, — егьиқәнагоит, анхаҩы ҧыҭк амазара иоур дҧагьахоит, уаҩ датәеимбо далагоит.

— Шьҭа шәаҟәыҵ шәызҿу ажәа, амаҵурҭахьтә аҷкәынцәа идәылҵны иаауашәа збоит, урҭ ак дышәмырҳан, шәара шәаадыруеит, аӡә иҵкыс аӡә шәеиҕьуп. Шьҭа крыфара аамҭа ааит, даҽа ҭыӡшәак шәалацәажәала, — иҳәеит Сасрыҟәа.

Ииашаҵәҟьаны, убри аамҭазы артәара, анапырӡәӡәарахь рхы надырхеит. Аҳәсахәыҷқәа ааин, астол аадырхиеит, ахылаҧшҩгьы ауаҭах даадәылырган, азал аҿы днадыртәеит.

Иалагеит акрыфара, аҩыжәра-ақьафура. Абас, аҵх ашарахь инеихауаны еиҧшаан, аҩы еибарга,
#n 45 ...аман иирҳәашт... — ҭырқәшәала «аман» анажьра, ахамҵара ауп иаанаго. «Уи аман иирҳәоит» анырҳәо, дахьирхәит, саҭамзааит иирҳәоит ҳәоуп иаанаго.
#p ~ 223 ~
икаҳабҕалауа аӡәаӡәала астол иҩахыҵит. Ахылаҧшҩы ихы изымдыруа аҟнынӡа днеит, ииарҭа аадырхиан, днышьҭарҵеит. Ҭауади-аамсҭеигьы уаҟа иаангылашаз аангылт, егьырҭгьы шьҭалара ҳәа агәыларақәа рышҟа рҽыршақәеит.

Адырҩаҽны ианааша, дырҩегьых аизара иналагеит Мырзаҟан иаҳҭны.

Мырзаҟан, ауха агәылара ҧхьара ицаз шьыжьӡа ишааиз аниба, даахысамырҟәылны, — Ааи, шәанаџьалбеит, шәзакәытә уааузеи шәара, иаразнак ишаанӡа шәеизеит, аказы шәысҭахуп ҳәа сара сшәыҧхьар, џьеи шәаарын ас шьыжьӡа?! — иҳәеит.

— Уара узҳаҧхьои, аџьабаа узалаҳҵои, абар ҳара ҳхала ҳаизеит, кыр азы ҳауҭахызар ҳахиоуп, зегьы абра ҳаҟоуп, — иҳәеит Кыҷын, даахысамырҟәылны.

— Кыҷын, Мырзаҟан дзужьои, зегьыҵәҟьа ҳаизаны иахьа абра ҳаҟам, умбои, — иҳәеит Бата.

— Нас иахьа зегьы аӡә даанмыжькәа ҭауади-аамсҭеи абра Мырзаҟан иҿы еизугарц уҭаххазма? — иҳәеит Кыҷын.

— Мамоу, зегьыҵәҟьа ракәым, аха... — Наҟ-ааҟ днаҧшы-ааҧшын, — ара зегьы ҳара ҳауп, тәымуаҩ дыҟам, абри анхацәа рымаҳә, Цагәаа рымаҳә, Ҭаҭласҭан иахьа абра дзыҟамзеи? — иҳәеит Бата.

— Уи уажә аакьыскьа ҧҳәыс дааимгеи, дыҧхашьоит, макьана дцәырҵуам, — рҳәан, зегь неибарччақәеит.

— Уи иҭыӡшәа абра сара сҟны изцәырыжәга сара издыруеит, — иҳәеит Мырзаҟан. — Уажә аакьыскьа абра сара сҟны дыҟан Ҭаҭласҭан. Ажәеи ажәеи шеихаҳҳәаалоз, уара уҧҳәыс дудсымныҳәалеит, уҭаацәарахеит, чара ҳзумуит, аха ҳнеины даабарцы ҳнаалон, анысҳәа, абрахь уара уахь санаауаз, абри шсоуҳәарыз здыруан, иҳәеит Ҭаҭласҭан, сара уи еиҧш аус саналало, усҟан адырра шәысҭап, чарагьы зуп. Цагәаа рымаҳә ҳәа соуҳәарым ҳәа сыҟоуп,
#p ~ 224 ~
зынӡак мдырс сумҧхьаӡозар, иҳәеит. Абри иаҵанакуа шәыхшыҩ азышәышьҭишь, нас ижәдырп аҵабырг... Уи иагьҵабыргуп, саргьы убри агәра ганы сыҟоуп, — иҳәеит Мырзаҟан, — аха, иажәа абасгьы нациҵеит: абри сажәа уара иуасҳәоит, уара унаҩс аӡәы имаҳааит ҳәагьы дсыҳәеит. Абра нхаҩы дҳалам, зегьы ҳара ҳауп, шәара ижәдыруазааит, шәара шәнаҩс аӡәы изымдырроуп, — иҳәеит Мырзаҟан.

— Ус иҟазар, егьоурым, аха аҵабырг уҳәозар, уи бзиаӡак лоуп, лара, дкажь ҳәа аҳәара мыцхәы игәаҕьуацәоуп, — ҳәагьы нациҵеит Бата.

— Уи ииуша иара идыруеит, Мырзаҟан абри еиҧш ажәа еиҳәазар; ус акәымкәа, уара унеины уҧҳәыс дкажь ҳәа иоуҳәар, уи иуаҩышьа шәзымдыруеи, шаҟа дкаимыжьра, уара угәаҕ аҟнытә даҽа нхаҩ ҭыҧҳакгьы дааигар ҟалап, — иҳәеит Хьрыҧс.

— Аҧҳәыс кажьра бзиазар, уара уҧҳәыс дкажь ҳәа уеиҳәар, иукузеи? — иҳәеит Наҳарбеи, даахысамырҟәылшәа.

Зегь неибарччеит.

— Уи аҵкыс убра Мырзаҟани иареи еибырҳәаз азхоуп, аӡәы џьара ак уамхамҳәан, — рҳәан, рҽааныркылақәеит.

— Аҧагьара анакәха, урҭ Цагәааи Ҷалиааи раҟара ҧагьа дубашам. Абри ареволиуциа аҭыӡшәа раҳаижьҭеи рҧагьара ҧагьара нацырҵан, ҭауади-аамсҭеи иаарҿаҕьаҕьаргьы цәгьа ирымбо иҟоуп. Аизарақәа рҿы ианкылслак, аҕьычра зхароу, изырзымкуа урҭ роуп, рҳәоит, абрагьцәа рҭыӡшәа анырҳәо, урҭ цхырааҩыс ирымоу ҭауади-аамсҭеи роуп, урҭ рҿоуп тәарҭас-гыларҭас иахьрымоу, рҳәоит, акы иацәыҧхашьом. Зны, ианакәыз цқьа исгәалашәом, абрагьцәа Алиас иҩны итәан, крыфа-крыжә индәылҵны ицеит, убри аҵыхәала днаганы дынҭаркын, шықәсык аҟара дҭакын, аха уеизгьы дыҧхамшьаӡакәа, абрагьцәа ныҟәызго ҭауади-аамсҭеи роуп ҳәа, дықәгыланы дашшлоит, — иҳәеит Хабыгә.


#p ~ 225 ~
— Хабыгә, ара бзиара ҳҳәеит, аха усҟан уи Алиас акгьы ихараӡамызт, ҽы бзиак иман, ицәыргаразы инеит, иагьицәыргеит, — иҳәеит Тагә.

— Аҳы, шьҭа уара унеины уи дырқьиа! — иҳәеит Хабыгә.

— Уи сара дсырқьиом, аха ишыҟалаз усоуп. Сара шаҳаҭс уи сизгылап ҳәа уара умшәан, — иҳәеит Тагә.

Ус, асасцәа ааилаҩҩит.

— Ахылаҧшҩы дгылеит, иҿы-инапы иӡәӡәеит, шьҭа астол дырхиоит, — иҳәеит уа игылақәаз руаӡәы.

Иҵабыргыҵәҟьаны, ахылаҧшҩы дгылт, астол инахатәеит.

Крырфоит, аҩы ржәуеит, ацәажәара дуқәа рымоуп. Абри аамҭазы Мырзаҟан, Мураҭбеи иахь ихы наирхан:

— Уара аҩыжәра шәаҿуп, астол хык нашәҭанда, иахьа абраҟа уҽынаидцаланы ахылаҧшҩы аҩы иуржәроуп,— иҳәеит.

Зегь неиқәшаҳаҭны Мураҭбеи толбашьс далырхит. Мураҭбеи даара ахы аҭаны аҩы диржәит. Аамҭагьы кыр цеит.

Ашьҭахь астол инахыҵын, анапыӡәӡәара иналагеит.

Рыҽқәа кәадырны игылан, инарықәтәан, Џьгьардаҟа ицарц иҟаз зегь нықәҵны ицеит, ахылаҧшҩы дрыманы.
#h XXXIV
#h УАЗБАҚЬ ИҦСХӘЫ РУЕИТ

Ҭагалара аамҭа анааи, арахә ажьы анырк, ианҧсылаха, аҧсхәрақәа неиларҧсеит.

Абри аамҭазы Уазбақь иҧсхәы руеит ҳәа ажәлар инарылаҩит. Зны, хәылҧазык, Ҭорҟан Алиасраа рҿы дааин, ишеицәажәоз, Мацгьы уаҟа дақәшәеит. Шьҭа инадроут реицәажәара.


#p ~ 226 ~
— Аҭагаларагьы ааит, арахә рынҵәарагьы ааит: шьҭа аҧсхәрақәа инарылагашт, ҧсаҭатәыс ҳәа арахә инрылагьежьны иршьышт, индырҵәашт, — иҳәеит Мац.

— Зырахә нҵәогьы ҳара анхацәа ҳауп, уи инахырҟьаны иҕархогьы ҳара анхацәа ҳауп. Ҳара анхацәа рыцҳарас иҳамоу ҳарахә, ҳмазара қәнагала ҳхы иаҳзархәом, џьабаала иҳарҳауеит, хыда иҧхасҭаҳтәуеит. Ачымазаҩ даҳзышьҭазар, аҧсраҿы днеиаанӡа хәшәы-быҕьшәы ҳәа акгьы ҳашьҭалом, данҧсыша ахәышәтәҩы, аҧшҩы, аҟәыдырҧаҩы ҳәа ҳандәықәлоит, уи урҭ акгьы хәарҭас иоууам, дыҧсуеит, нас исабшахә, иҧсхәра ҳәа ҳандәықәлоит, иҳамоу ҳмазара зегьы убри инаиқәҳарӡуеит. Абри ауп ҳара аҧсацәа анхацәа ҳаинызымгало, ҳзырҕаруа, ҧхьаҟа ҳазмышьҭуа, ҳазмырҕьацо. Насгьы абри аҕьычра мыждагьы абраҟа ианацла, уи ҳара иҳазхеит,— иҳәеит Ҭорҟан.

— Уи ҵабыргуп. Ииашоуп, аха уи ҳара ҳҵас ҳзаҟәыҵуам, ҳажәла ыҟанаҵы, ус ҳнеилароуп. Абар уажәы иҧсхәы руеит ззырҳәо аҭауад ду Уазбақь закәытә рахәызишь убри иқәӡуа ацә, ажә уҳәа, уигьы хырҵәагами, — иҳәеит Алиас.

— Жәраб иаб Уазбақь иҧсхәы иуеит, уи изы ари қьафуроуп. Жәраб ирахә рахьтә цәкы ишьыр ҟалап егьырҭ ашьтәақәа-аҧсаҭатәқәа ҵҩа змам уахь иназго ҳара анхацәа ҳауп: иабраа, ибзыцәашьцәа, иуа-иқәла зҳәаз иеиҧш анхацәа. Нас изимуазеи иаб иҧсхәы, иабмоу, иабдугьы иҧсхәы иургьы ҟалоит, — даҿын Алиас.

— Ҵыҧх уажәааны Албуз иаб иҧсхәы, аҽырҩра ду иман, ишыжәдыруа еиҧш, ажәлар ҵҩа змамыз еизеит. Абжьуаа рҿы ҭыҧҳа лҧакгьы днымхеит, Абзыҧ рахьтә, убас Самырзаҟанатә ҽышькыл зшьапы кылазкуаз аӡә днымхеит. Урҭ зегьы заҟа рзыршьзеи! Иара ихатә рахә рахьтә жәзаҵәык ишьит, егьырҭ зегьы, абра Алиас иҳәан еиҧш, ҳара анхацәа — иабраа, ибзыцәашьцәа уҳәа — изнаагеит. Аҧсхәра анеилга, ишьымкәа имыцхәны изын-
#p ~ 227 ~
хеит ҩажәихәба цәи жәи, нас заҟа ишьыз, заҟа изааргаз — шәара ҳасаб азыжәу!.. Аҟәатәи акасаҧ дааиҧхьан, аҧсхәра иацәынхаз арахә зегьы убри иирхәҳаит. Убырҭ ирҭнихыз ала қьаф уа иҩны днатәеит, — иҳәеит Ҭорҟан.

— Ус аҧсхәра сахашәалонда, саб Кәаташь иҧсхәы даҽазынгьы еиҭарҿыцны изымуаз, — иҳәан Мац, иааирччеит уа итәақәаз.

— Уаха еизаны уаҵәы ируеит Уазбақь иҧсхәы. Уи заҟа даҳцәыхараны дынхо жәдыруеит, аха абри аҩахак асасцәа даараӡа аџьа ҳдырбеит, иахьа инаҳҧырҵын, уи ақыҭа иназааигәахеит. Уаха уахь аҧсхәрахьы инеишт зегьы — дашшуан Ҭорҟан.

Нас даргьы уахь ишцашаз, ашьжьымҭан ишдәықәлашаз атәы неибырҳәан, рырахә иаази имаази неилдыргаразы рыҩнқәа рахь еимпны ицеит.

* * *

Ианааша, ашьыжь рырахәқәа неилдырган, уаала-саала ҳәа рыҽқәа аӡы иналшь-ҩалшьны, амҩа инықәлеит. Ари аҳаблаҿы ҽы змаз аӡәы дышҧанхоз! Ари амчыбжьык ихәашь-машьны иҟаз, ихәарчаруаз иахьа абри иҧсхәра еигәырҕьошәа шьыжьнаҵы икәеицеиуа амра нкаҧхеит. Иахьа аҧсхәрахьы ицо, амҩа иқәу, иара аҧсхәраҿы инеиз уҳәа, зегьы аӡәы илахь еиқәны иубом, зегьы лахҿыхуп... Аҧсхәра аҧсацәа рзы еибарбагоуп... Аиҳарак абарҭқәа рҿоуп аҧҳәызбеи аҷкәыни ахьеибадырбо, иахьхибахуа, аҷкәын заҟа деилҟьоу аҧҳәызба иахьгәалҭо — иҽырхәмаррала, иҭарчеи ныҟәгашьала, уҳәа убас иҵегьгьы.

Абраҟа идәықәлаз аҽцәа рыҽқәа нықәырҧала-аақәырҧало, адәқәа рҿы ианнеилак, инықәырхәмаруа, ус амҩаду аҿы инкылст. Абри аҳабла ианыҵны инеиуаз рымацарагьы ҧсхәра хбыџк азхара ыҟоуп уҳәартә акәын ишыҟаз, уажәы абри амҩаду аҿы иахькылсыз,
#p ~ 228 ~
аҽцәа амҩаду иа-нибамырӡало инеиуан, ҵыхәаҧҵәарак рымаӡамкәа, аҧсхәы ахьыруаз ахь рхы рханы.

Абас зегьы еиманы аҧсхәраҿы инеит. Ҵоуп, аҧсхәраҿы инеит ахьӡуп, аха, Албуз иҩны ааигәараҵәҟьагьы изымнеит: ҩбаҟа верс шыбжьаз адә ду аҵыхәан рҽааныркылт, убриаҟара ажәлар еилачны игылан, ааигәа узнеиуамызт.

Аҽыҩқәа инеиужьны аушәақә идырҩырц ҧҟараны иҟарҵеит. Насгьы ҩажәи хәба верс идырҩразы ирыӡбеит. Ус анакәха, Џьыҟәмыр аӡы ахықә аҿы инаганы иоурышьҭроуп. Ус агаҿа аҧслымӡ иархо, Дҕамшь аӡы амшын иахьалало ианнеилак, имҩахыҵны амҩаду ианыланы, Тамшь иалсны, убас Кәтол ақыҭагьы, нас Џьгьарда инеир акәын.

Аҽыҩқәа рыманы Џьыҟәмырҟа ицеит. Уаҟа ирыцуп ауаа гәрагақәа, уахьтә аҽыҩқәа еиқәыршәаны амҩа иқәызҵаша.

Аҽыҩқәа рхыҧхьаӡара наӡон ҩажәихәба рҟынӡа. Абраҟа Адиан Леуангьы<46> иҽыҩ рылан.

Абра зегьы маӡа-аргама ирҳәон Мырзаҟан иҽыҩ иагоит ҳәа. Ари зҳәоз аҽыҩқәа анықәдырҩуаз, арҭ разыҟаҵашьа, рыҩшьа збақәаз роуп.

Ари заҳауаз, избоз, Мырзаҟан игәаҕ змаз иаҧханагьлацәа ҩыџьа, уаҟа ҽык ззаламыз, Зорбақьи Алмеи неицәажәан, Мырзаҟан иҽы еиҵарханы, Адиан Леуан иҽы иадыргарц рыӡбит. Ҵоуп, убри агәынхара, аҕьра шалҵуаз заа ирдыруан, аха ацхыраацәагьы ҳауп ҳәа иақәгәыҕуан. Избан акәзар, уи Адиан дсасуп, Одышьтәи дааит, дҳарҧхашьарым, ахьӡ игандаз, Аҧсны сахьнеиз аҳаҭыр сықәырҵеит иҳәо, игәы ҟаҵаны дҳашьҭырц иҽы ҳацхрааит, иаҳаргеит ҳҳәар, нас дарбан аҧсуоу ҳара иҳадымгылара! Насгьы заанаҵ уаҩы изҳәом уеизгьы-уеизгьы абри ауаҩ иҽы иагон абарҭ ауаа Адиан иҽы иамыцхраар ҳәа. Абар абри аҽы зегь раҧхьа инеит, абар
#n 46 Адиан Леуан — Агыртәыла аҳ Леуан Дадиани иоуп.
#p ~ 229 ~
агәашә инҭалоит, шырҳәогьы, инкаҳаны изугәамхәӡо аҽы ианаго ыҟоуп, — рҳәан, изқәыркыз аус ҕәҕәала напы надыркит.

Ицәгьарахаргьы, егьоурым, амч аҿы ианнеилак, Мырзаҟан ҳзиҵахарым ҳәагьы иӡбны ирыман.

Ҽыхацәас ҳәа рыбзыцәашьцәа, рашьцәа уҳәа аҽы ҕәҕәақәа ирықәтәаз надыргылт амҩан ирыҧхны.

Аҽыҩқәа Џьыҟәмыр аӡы ахықәан аҟнытә инеидыргыланы амҩа инықәырҵеит Дҕамшь шыҟоу. Адиан иҽыхацәа Адиан иҽы Дҕамшьҟа имышьҭыкәа Цхенҵҟарынӡа ианынаӡа, инымҩахырган, мҩа ҧҵәарала, еиҳа излааигәаз ала, Цхенҵҟар ақыҭа иналсын, Лабра инылбааит, Кәтол аусҳәарҭа аҧхьа адә ду аҿы инкылст, нас Џьгьарда амҩа инанылеит, рышьҭахьҟа ианынаҧш, Мырзаҟан иҽыҩ кәалаауа аҽыхацәа аваҩҩы ишаауаз рбеит. Нас убри ашьҭахь егьырҭ аҽыҩқәагьы уи иашьҭагыланы иаауан, амҩан иааҧсаны, уаҳа злымшакәа иныркылаз ракәымзар.

Мырзаҟан абри иҟалаз аниба, насгьы ас изызуз анидыр, иҽизымшьит акәымзар, уаҳа акгьы игымхеит. Аизыҵҟьара ҟалеит, аицәҳара, абџьар ҭыхра, аха ажәлар рҽыбжьарыжьын, иааиқәдырхеит. Аха уеизгьы Мырзаҟан иҽы аҧхьа инеиз акәны ирыҧхьаӡар иҭаххеит, аха абраагьы Зорбақьи Алмеи зҭахыз анхацәа анырацәаха, насгьы асас Адиан дыҧхамшьарц зҭахыз анхацәеи, насгьы ҭауади-аамсҭеи рахьтәгьы ҧыҭҩык аныҟала, урҭ зегьы рыбжьы андуха, аҧыжәара урҭ иргеит: Адиан иҽы аҽыҩқәа зегьы «раҧхьа иааит», Мырзаҟан иҽы иҩбаны иааит, урҭ ирышьҭанеиуан Алхас Ачба иҽы, нас Самырзаҟанатә Мелитон Емхаа иҽы, убас егьырҭгьы. Ахәы зырҭоз ҧшь-ҽык ракәын.

Аҽыҩқәа анеилдырга, иеизыҵҟьозгьы хәыҷык иандырҭынч, ажәлар гәаран рун, ашьаҧахь еихеит. Ашьаҧа даара идууз шьаҧан: зықьҩык раҟара зныктәараз иакуан.


#p ~ 230 ~
Ҧаса уаҟа ахаратә иаақәаз асасцәа дыртәеит. Егьырҭ адәахьы иаанхаз џьоукы акьан амахәҭақәа ирыхшьу абырфын чаврақәа, амесҭқәа, аимаақәа, аимсқәа уҳәа иреихсны, иҿыршәшәаны агара иаҿуп. Даҽа џьоукых ачанах икыду еихсны иҧызҽуа ацәқәа, аџьакьалқәа рырҭон, аха, рыцҳарас иҟала, ачанах даараӡа ихараны икыдуп, иақәзыршәо маҷуп.

Асасцәа ангыла ашьҭахь иаҳа ихарақәаз егьырҭ атәым қыҭақәа рахьтә иаақәаз дыртәеит, аҳәсақәа ракәзар, убас хазы идыртәеит. Убасала хәыҷы-хәыҷла зегьы убас рыртәара иаҿын иааилашәшәаанӡа, асасцәа нықәҵны ицеит, нас уи ақыҭантәиқәагьы рыртәара иналаган, аҵх кырцаанӡа убас иаҿын, ашьҭахьӡа аҧшәмацәагьы надыртәан, убри ала иааилгеит аҧсхәраҿы.

Аҧсхәрахьтә зыҩныҟа ицақәоз аҽцәа, ашьаҟацәа, анхацәа, ҭауади-аамсҭеи уҳәа зегьы цәажәатәыс, ҳәатәыс, еимактәыс ирымаз, аҽыҩқәа рырҩшьа шыҟалаз атәы акәын.

Мырзаҟан дызҭахыз џьоукы азалымдара ихьт Мырзаҟан, рҳәон, џьоукы, уи дук дызҭахымыз, иқәнагоз изыруит рҳәон; даҽа џьоукых анкьа Аҧсны аҳ иҽыҩқәа убас амҩа кьаҿла инабжьганы аҽыҩқәа раҧхьа инарышьҭуан, рҳәоны иҳаҳахьеит акәымзар, даҽаӡә иҽазы абас руит ҳәа ҳмаҳац, рҳәон. Ажәакала амҩан абри аус акәымзар, даҽа ажәак атәы иалацәажәомызт.

Анхацәа џьоукы изынеиурмыжьзеи, иеисыр акәын иаҳҭахыз, рҳәон, Адиан иҽы иага, ҳара ҳзын зегь дара роуп, ужә абгахәыҷы иафа, абгаду иафа, изфалакгьы акы иафеит, уара узын зегь дара роуми, убасоуп абригь ҳара ҳзын, нхаҩык урҭ дреисаны иҽы иагап ҳәа уҟоума, ҳәа, реиҳараҩык аҽны аисра ахьыҟамлаз гәала дус икны инықәҵны ицеит.


#p ~ 231 ~
#h XXXV
#h АЛИАС ДЫЧМАЗАҨХЕИТ

Ҧхынран. Алиас ианакәызаалак аусура иҽадишьылон. Зны мыцхәы аҧхӡы илҵны дшыҟаз, хәыҷык сҽысрыхьп, иҳәан, аӡы дынҭалан, иҽикәабеит. Убри инаркны даачмазаҩхеит. Игәаҵәа еиҵашы дааҟалеит. Ахәшә-абыҕьшәы, рҳәеит, аха хәарҭа имоуит. Агәаҟра далагеит. Иахьа, рҳәеит, уаҵәы, рҳәеит, аха деиҕьымхеит.

Ибацәа зегьы Камаҷыҷ адырра злышәымҭозеи ҳәа аҳәара иалагеит. Урҭмоу, лангьы уи лҭахын, аха хәыҷык бзиа изылымбоз, Камаҷыҷ ахәыҷы длыҵан, лхәыҷы длыманы даар, лхаҵа игәы иаанагарызеишь ҳәа дшәон, лхәыҷы дныжьны дааргьы, лхаҵа ицәшәон, лхәыҷы дкаршәны чмазаҩбара ддәықәуп ҳәа иҳәарушь хәа. Уимоу, ахәыҷы длоуаанӡагьы, лҭаацәа рбара зны-ҩын дахьаазгьы, дук бзиа ибомызт. Усҟак изицәшәоз дук иуаҩышьа бзиамызт, «ихы укыр, иҿы узкуам» — ҳәа ззырҳәо уаҩын.

Алиас мыцхәӡа агәаҟра даналага, сыҧсаанӡа, сыҧсы шҭоу сыҧҳа дысшәырба ҳәа дрыҳәеит.

Нас иргәаҕьын, адырра лырҭеит, баб дычмазаҩгәаҟуп, бааины дба ҳәа. Лхәыҷы дбажәгәалеиуа аныҟәара даҿуп. Цәак-жьык иалҵыз убри иеиҧш хшара дсымбацт уҳәартә дыҟоуп. Зегьы дџьаршьоит. Камаҷыҷ даныхәыҷыз дызбахьаз зегьы убри длыдыркылоит, гәазырҳагак иоуп.

Камаҷыҷ лхаҵа иалҳәеит лаб ичымазара. Сцаны дызбароуп, ара агәылара сшыҟоу, дсымбаӡакәа саб дыҧсыр, са сзы ҧхашьароуп, ҧсроуп ҳәа, аха Ҭаҭласҭан дхәыцуа, ацкы леимҳәеит. Лылаҕырӡ хаҟәҟәала днеиҧырҵны дцеит.


#p ~ 232 ~
Хәыҷык анаабжьыс днеин, еиҭаиалҳәахт, аха иара днаҧшы-ааҧшуа дырҩегьых аҭак леимҳәарц иақәикит, аха уеизгьы игәы иҭаз илырҳәеит:

— Бара чмазаҩбара бдәықәзаашт бхәыҷы дкажьны. Уажәы убри акәын иҳагыз! Уи аҵкыс абра бхәыҷы бихылаҧшлар, иаҳа ибзеиҕьуп, — иҳәан, днагылан, агәыларахь дцеит.

Камаҷыҷ ииашаны илдырт абри бзиарак шалымҵуаз. Иахьанӡагьы аимакқәа ирымаз уҳәа, насгьы уажәы лаб аҧсра иаҿу, днеины зынзаҵәык илабара азин анлимҭа уҳәа, абарҭ зегьы анеидылхәыцла, лгәы ҧжәаны аҧсра далагеит.

Абарҭ зегьы лычҳар ҟалон, лабгьы лангьы, ас данақәшәа, лхаҵа ихҭнылҵар ҟалон, аха уажә аакьыскьа маӡала ҧҳәыск илалҳәеит, бхаҵа аҭауад Чагә иҧҳа дҳәаны дизтәоуп, данааиго сыздырам ҳәа. Камаҷыҷгьы абри гәҩарас илымеижьҭеи крааҵуан, аха абарҭ зегьы чҳаны дтәан, иҟалаша ҟалаанӡа зегь сычҳалап ҳәа.

Абри аамҭаз дырҩегьых уаҩ дааит, Камаҷыҷ дзааиуазар дааиааит, лаб ҕәҕәала дычмазаҩуп ҳәа. Абри иара Ҭаҭласҭангьы иаҳауан.

Ишҧазури, сцарыма ҳәа деиҭеизҵаахт, уажәы абри иааз ауаҩ ишиаҳауаз, нас инықәырҩршәа, — Ибҭахызар, бца, — иҳәеит иара абри аҭакс.

Ахәыҷы лхаҵа ианаӡӡеи длызныжьны дцар лҭаххеит, аха уи илымуит, ахәыҷы бара быдлаҧса дхәарҭам, сара дсыдыҧсылоит, лҳәан, нас лара длыманы дцеит. Ауха уаҟа дыҟан адырҩаҽны шьыжьӡа дхынҳәны дааит, Убас даҽазынгьы, дцеит, лаб ирласны даныбзиамха.

Абна-абра иныҵҩ-ааҵҩуа ирҳәо иалагеит абри Камаҷыҷ лхаҵа Ҭаҭласҭан, иабхәа дычмазаҩ гәаҟуп, дааины дзимбозеи ҳәа.

Ҵоуп, абри Камаҷыҷгьы лгәы иаламкәа дыҟамызт, аха уи илныҧшуа лҽыҟалҵомызт. Уи ауа ибаразы ак-
#p ~ 233 ~
гьы даҧсам, иаҳәшьцәагьы днеины имбацт ҳәа лҳәеит зны-ҩынтә, аха ажәлар рҿы узкуам, иаҳа-иаҳа абри аадырҕәҕәаӡеит. Иҧҳәыс диҭахызар, иабхәагьы дибарын. Бааҧсык игәы иҭамзааит ҳәа аҳәсақәа моу, ахацәагьы аргама ирҳәо иалагеит. Ари, ҳәара аҭахума, Камаҷыҷ мыцхәы лгәы иалсуаз акы акәын, аха ҿылҭуамызт, акгьы лҳәомызт, илмаҳаӡозшәа лҽырдагәаны.

Асқәа рҳәара иаҟәыҵыр ҟаларын, ма хәыҷык идыркәадар, ачымазаҩ Алиас дыбзиахар, дгылар, аха ачымазаҩ лассы дзымгылеит, убри аҟнытә шаҟа икәадамхарыз, иаҳа инацҵаны ирҳәо иалагеит. Аха хәыҷык рҿы зкуаз Камаҷыҷ мыцхәы бзиак лакәын, ҟәышк лакәын, леиҧш аҧҳәыс дмаҷын зегьрыла, уи дказыжьуаз дзеиҧшрахарыз, насгьы ахаҵамҧҳәыс ҳәа изышьҭаз лакәын, ус иҟоу аҧҳәыс лкажьрагьы хәыҷык иуадаҩын, уимоу, лхаҵа хәыҷык длыцәшәаргьы ҟалон, ҵоуп, уи аамсҭа бзиак, хаҵа ҕәҕәак иакәын, аха.

Ачымазаҩ Алиас дахьышьҭаз еилиргеит Ҭаҭласҭан заҟа дааны димбара, иҧҳаҵәҟьагьы ибара дшааимышьҭуаз. Нас иҧҳа Камаҷыҷ даалыҧхьан:

— Дад, бҭаацәа ргәы иалсша акы ҟабымҵан, бхаҵа иҭахымзар абрахь бахьаало, быҩны быҟаз, бхаҵа дыззыразым акы ҟабымҵан, бхәыҷы цқьа бихылаҧш, анапы игыбмырхан. Сара сыҧсит ҳәа баҳар, бааин сҵәыуа, бхы-бгәы салх. Абжьааҧны, еиҭабасҳәоит, бхаҵа игәы иацәымҕу акы ҟабымҵан, — иҳәеит.

Ақәа амур ауп ҳәа, ақәа аур, аӡқәа ирызҳауеит, ихыҵуеит, убри иаҩызоуп, аҭыӡшәа ҟамлароуп акәымзар, знык аҭыӡшәа аныҟала, ажәлар аҳәатәы анроу, нас уи аанкылара цәгьоуп. Ҳаҕоу иус ажәлар ҟаҟатәыс ироуааит, нас уи бзиарак алҵуам, иацло, иазҳауа, еицәахо иалагоит, изусымгьы усс иҟарҵоит.


#p ~ 234 ~
Абна-абра ирҳәо иалагеит, Камаҷыҷ лхаҵеи лареи хәыҷык аимак роуит ҳәа, уажәраанӡа абри маӡан ажәлар рзы, уажәы иаргама духеит.

Уажәазы ауаа изларылаҩыз ала Камаҷыҷ лхаҵа Ҭаҭласҭан бзиа имбозаарын Камаҷыҷ лаб ибара лыҩныҟа дахьцалоз. Абри Камаҷыҷ илҳәомызт, илӡон, уажәык уи аргамахеит, реимак аныҕәҕәаха. Камаҷыҷ уеизгьы лаб ибаразы зны-зынла даалон.

Лани лаби есқьынгьы иларҳәон, амарџьа, бхаҵа игәы ныбмырхан, игәы ҟаҵала, аҭыӡшәа шәылмҵратәы бныҟәа, бызланагалаз бхы рынраал, ҳара иаҳхырҟьаны гәыбҕанк бмоуааит ҳәа.

Ишнеи-шнеиуаз, аус иахәарҭоу сыздырам, аха Алиас абзиахарахь ихы ирхеит. Камаҷыҷгьы лаб ибаразы аара даҟәыҵт. Алиас, ус дышнеиуаз, дыбзиахеит, дгылт.

Аха урҭ аҭыӡшәа иаашьҭырхыз аҵыхәтәа зымтәеит. Иара Ҭаҭласҭан знык игәы иаанагаз, уи абзарбзан кны уидгыларгьы ихьаҳәуаз иакәӡамызт. Убри аҟынтә зегьы ирҳәо иалагеит, Ҭаҭласҭан знык акьаҳәра далагазар, уи иаанкылара уадаҩуп, мыцхәы злеишәа цәгьоу аӡә иоуп ҳәа, аха убасгьы нацырҵон: аӡәы иҿы уи дхәарҭамзаргьы, уаҩ иажәа имаҳауазаргьы, Камаҷыҷ акаҿы даалгап ҳәа. Камаҷыҷ егьанлылымша, даҽаӡә изы уи дхьаҳәынгьы дихәаҧшуам, рҳәон, избан акәзар Камаҷыҷ убри еиҧш ауаҩышьа бзиа лыман, уи ихылмхыша, уи илмыргәыбзыҕша дзыҟалом ҳәа. Даҽа џьоукых Камаҷыҷ леиҧш ауаҩышьа змоу, насгьы Камаҷыҷ леиҧш иҧшӡоу, ҧҳәыс ҽынла цәымзаркыла ддәықәзаргьы, дибом. Зны акы иҳәазаргьы, дышҧазымааири, иҽшҧанимкылари, шырҳәоз, хәыҷык иаашьҭахашәа иҟалеит уи аус.

Знык Ҭаҭласҭан ари еиҧш аус ахы анирҵысы, џьоукы ацәгьа рҳәо иалагеит, џьоукых — абзиа, аха уеизгьы ари аус гәҩара иалҵрызеишь ҳәа иазыҧшуан. Ҭауади--
#p ~ 235 ~
аамсҭеи иҟоуҵо бзиоуп, наҟ шәеилыҵ, наҟ дкажь рҳәарц ргәы иҭазаргьы, ирызҳәом, избан уҳәар, усҟан еиҳагьы иҽрыҧсыҽны, иҧҳәыс дидикылар ҟалон, убри иацәшәаны урҭ ацәгьагьы абзиагьы егьырҳәомызт.

Нас ус рҳәо иалагахт: абри ахәыҷы хәыҷык дҩеидасыр, убри игәабылра аҟнытә дкаимыжьыр ҟалап. Дкаижьырц дыҟазар, ахәыҷы дҩеидасаанӡа еилгоит ҳәа.

Абарҭ рҭыӡшәа анымтәаӡа, уи иаҳа ианааҕәҕәаха, Алиас иешьара маӡала иааизиган, иреиҳәеит иҧҳа лус зеиҧшраз. Ҵоуп, иара ишиаҳауаз еиҧш, даргьы ираҳауан, гәала дус ирыман, егьрылшомызт акәымзар. Аха лаб иаҳа идыруан урҭ реимак иҧҳа лыла. Иидыруаз-иаҳауаз зегьы акы мӡакәа иреиҳәеит.

Алиас иажәа ираҳаз ала иара дычмазаҩхаанӡагьы, иҧҳаи лхаҵеи аҭыӡшәақәа роухьан, ирҵәахуан акәымзар..

Нас Алиас даагьежьын, иашьцәа дрызҵааит ишҧазу-ри ҳәа.

– Иҟоузеи, шәеимак змааноузеи, сыҧҳа лоума изхароу, иарбан лыҟазшьа, луаҩышьа иугәамҧхо, сара лаб соуп, уи соуҳәар, сыҧҳа уаҩ инапаҿы имааиуа уаҩӡам, акаҿы даазгап ҳәа иасҳәар, уара узусҭа ҳәа дсыҵаҟьар ҳәа сшәоит, исымҳәар, ҿысымҭыр, ихьзеи Алиас, иҧҳа лзы ирҳәо имаҳауеи, дзынарыдымҵаалазеи ҳәа сзырҳәар ҳәа сшәоит, – иҳәеит.

Ҭорҟан даацәажәан:

– Уи ауаҩ ҳара афы зырҕьеҩуа даҳзикит, еиҭаҳәатәыс ишәысҭом аӡәгьы, аха ма аӡәы убри инапаҿы ҳаҧсуеит, ма убри ауаҩ ихы аӡәы иҳадишьылоит. Уара иахьа ҳаизганы абри аҭыӡшәа ҳауҳәаанӡагьы ҳаҩнқәа рҿы ҳахьтәаз абри гәнаагон, егьҳалшомызт акәымзар, – иҳәеит. – Уажәраанӡа ҳара ҳашшуан, харахә рӡоит ҳәа, уажәы аҵкыс еицәаз ҳанҭеиргылт, – даҿын Ҭорҟан иажәа анагӡара. – Уи ауаҩ дцәыҵышьшьӡа, цәгьамзар, бзиарак ихәыцӡом. Уажәы
#p ~ 236 ~
даазқәылаз ҳара нап ҳиркит ҕәҕәала. Аха хара уажәы уи акы иаҳҳәап, акы изныҟәаагап ҳәа сгәы акы аанагом, хәыҷык ҳарҧеиҧшып, иҟало аабап, насгьы лара Камаҷыҷ лажәа ҳамамкәа, лгәы зызцо еилымкаакәа ҳара акгьы ҳзыҟаҵом. Абри аҿы лара мҩасы ҳназқәылымҵо инахыкны акгьы ҳазныҟәгом. Уи уажәшьҭа илуша-илҳәаша зегьы ӡыбны илымамкәа дыҟам, лара илаҳраӡап. Уеизгьы ҳлымҳа азышьҭны цқьа ҳазыӡырҩлароуп, реимак сахьас ишьҭнахуа ҳазыҧшлароуп, – нациҵеит иажәа аҵыхәан Ҭорҟан.

Алиас Ҭорҟан дизыӡырҩуан, илымҳа изышьҭны, иажәа нагӡаны далгаанӡа.

Ҭорҟан иажәа Алиас хәыҷӡак дарҭынчит. Насгьы иҧҳа дашшуа иаҧхьа дгылам, схаҵеи сареи ҳус бааҧсхеит, џьара шәалацәажәа ҳәа, ма абанс ҟашәҵа ҳәа.

Ҵоуп, уи ус зҳәо лакәӡам, иҳәатәхар, лара илҳәоит, иутәхаргьы — уигьы дацәымаашьар ҟалап. Уи лабмоу, лыешьара зегьы ирдыруеиит.

— Амала, абра шәзеизызга, ауаа рҳәанҳәах сгәахы ҧнаҵәеит. Иҟоузеи ҳәа есымша исыдҵаалоит, ргәы саблуаны акәу, мамзар акы иҳарҳәандаз, еиланагаландаз ҕәҕәала, нас аус иалҵуа аабарын ҳәа акәу, ргәы иҭоу сыздырам, аха... — иҳәеит Алиас.

Аха Ҭорҟан ииҳәац еиҭеиҳәеит:

— Уҧҳа лажәа умамкәа акы уҽазумкын, аӡы иаҧну аҧан идыруеит ҳәа, уи иқәнаго ажәа уи илдыруеит. Ҳара ҳамч, ҳдырра, ҳажәа, иаҭаххар, лара иҳалҳәап, убасҟан азы ҳгәыҳҽанызааит, арахь ажәлар ирҳәо ҳәа уара акгьы уҽазумкын, — иҳәеит.

Егьырҭ уаҟа иааизгьы убри инақәшаҳаҭхеит.

Убри ала ус инықәҵит иааиҧхьаз иашьцәа.

Шьҭа зегь ҳазыҧшлап абри аус наҟ-наҟ иалҵша.


#p ~ 237 ~
#h XXXVI
#h ҬАҬЛАСҬАН КАМАҶЫҶ ДКАИЖЬТ

Абраҟа сара исҳәарц исҭаху Ҭаҭласҭани Камаҷыҷи реилыҵра атәоуп, аха сара абраҟа «реилыҵра» ҳәа акәым сажәа саналагоз хыс иасҭа, «дкаижьт» ҳәоуп, избан акәзар еибакапануа ҩыџьа ауаа реиҧш изыҟамлеит урҭ рус. Ҭаҭласҭан ҧагьашақә дкаижьуеит иҧҳәыс. Уи ианакәызаалак, данааига нахысгьы «сыҧҳәыс» ҳәа иҳәоны уаҩы имаҳацт. Аха лара убри еиҧш ауаҩышьа лыман, урҭ рыҩнуҵҟатә ус, реимак аӡәы иаҳаны изыҟаломызт, иагьзыҟамлеит зынӡак ирацәаӡахаанӡа, инхыжжаанӡа.

Ҵоуп, иҧҳәыс лҿы мацарамоу, даҽаџьарагьы уи уаҩышьа бзиа имамызт. Набакьиаа<47> рыцәкамбашь еиҧш, днықәызза-аақәыззо, иҭыҳәрыкьқәа бааҧсын, аха Камаҷыҷ цәгьа дылҵәахуан, илӡон, анс иҟалазшәа, егьыс иҟалазшәа, инеиқәырҽаҽашәа дыдлырбон иашьцәа, иаҧханагьлацәа. Уимоу, дзааӡаз иабаӡӡеи, ианаӡӡеи, ибзыцәашьцәа зегьы рҿгьы уаҩҵас дыҟамызт, дазҧагьоушәа, дазхагоушәа, аха Камаҷыҷ уа даннеи нахыс, раҧхьаӡа уаҟоуп дахьнеигагьы, — урҭ рзы иуаҩышьа иаҳа еиҕьхеит, убриазы акәу, даҽаказы акәу, Камаҷыҷ рыҧсы далырхуамызт, илҿынҵәаауан, дарамоу, уи агәылара иҟаз зегьы луаҩышьа здырыз, рхи-рыҧси реиҧш дырбон.

Уажәы зынӡак иуаҩышьа Камаҷыҷ лзы ианирцәгьа, бзиарак шалымҵуаз аҟара ргәы аназҩа, арҭ иара дзааӡаз зегьы хәыҷгьы-дугьы уаҕеимшхара, ҧсрак-ӡрак иақәшәаз реиҧш рхы рыҧхьаӡоит, даара иаргәырҩоит, аха иркузеи!
#n 47 Набакьиаа рыцәкамбашь — Қырҭтәыла Набакеви ҳәа изышьҭоу аҭыҧ аҟынтәи акамбашь.


#p ~ 238 ~
Зны иабаӡӡеи Сагьаса днеин, ихәыҧҳа иҿы, иааҭырҟьаны иауизҳәахуаз, аха днакәша-аакәшо, абри ираҳауа ажәа даара гәалас ишрымоу, ишаргәаҟуа иҳәеит. Аха аҭак ҳәа еиҳәоз, иабаӡӡеи иҿы дыҧхашьошәа иҽыҟаиҵеит.

Иашьцәа, иаҳәшьцәа, абри заҳауа, акгьы ҳарҳәаӡом, еицәоуи еиҕьуи рыздырам, избан уҳәар, рашьа уи лыҵкыс еиҕьу уаҩышьала хыхәарала, ҧшрала, сахьала дшимоуа рдыруеит, аха хәыҷыкгьы лынхаҩҭыҧҳара ргәы еихьнашьуеит. Убри азы ҿырҭуам, рыҧсы ӡаны, итәаны иҧшуеит, ацәгьагьы абзиагьы акгьы мҳәо. Аха абри анаҩсгьы, хәыҷык ларгьы илыцәшәоит, избан акәзар зны Ҭаҭласҭан иаҧханагьлаки иареи уск ааимаркын, даараӡа ргәы нибархеит, хәыҷыкгьы иааиқәмақарны инықәҵны ицеит.

Убасҟан Камаҷыҷ илҳәаз-илуз заҳаз, избаз Камаҷыҷ ҧҳәысс уаҩы диҧхьаӡарымызт, хаҵа ҕьеҩк иеиҧш акәымзар. Уи реимак Ҭаҭласҭан ишиҭахыз иҟалеит, акәымзар Камаҷыҷ уи ауаҩ митәык изылхәыцыр ҟаларын. Уи ус еибгала длышьҭуамызт. Абри зегьы ираҳаит, ирбеит.

Ари аус аҿы мацара акәым, лара дхәыҷны даагылеижьҭеи хаҵамҧҳәысҵасоуп дшыҟоу ацәгьараан. Абжьааҧны леиҧш ҧҳәыс гәыбзыҕ, ҧҳәыс бызхаа, ҧҳәыс гәыблҩы џьара дубашамызт.

Абарҭқәа зегьы здыруаз ракәын изҳәоз лҭынхацәа шыҟазаалакгьы, убри ауаҩ иҧҳәыс дкаижьыр, нас ихы хьчатәыс иоур ҟалап ҳәа. Аха уи иара ишҧаиарҳәоз, аҧҳәыс улыцәшәа ҳәа, ахацәа ҕьеҩқәа срыцәшәап ҳәа згәы иҭамыз ауаҩы излаиарҳәарызыз!

Ҭаҭласҭан иҟазшьа, иуаҩышьа здыруаз зегьы абар-абар иахьа, ма уаҵәы иҧҳәыси иареи еилгоит ҳәа акәын ирҳәоз. Камаҷыҷ абарҭқәа зегьы лдыруан, лус шбааҧсхоз лбон лхаҵа иажәақәа рыла, иҟазшьақәа, аха акгьы зымбоз, акгьы змаҳауаз диеиҧшны лҽыҟалҵон, аҭак ҳәа акгьы иалҳәомызт, акы ималкуамызт.


#p ~ 239 ~
Лаб Алиас иашьцәеи иареи абри раҳауеит, аха – Камаҷыҷ шәара шәаламцәажәан, шәажәа ҳалашәымҵан, анылҳәа, даргьы уаҟа рҽырҧсны итәоуп, имтәаргьы ирылшозеи! Амала ус рзаалыцҳаит лара иахьеи уаҵәи ҳаилыҵыр ҟалап иареи сареи, аха ахәыҷы изы ҳус шыҟалара сыздырам, уи ахәыҷы дсызҭо иакәым, кыр азы ҳус цәгьахарц иҟазар, убри ахәыҷы ила ицәгьахоит, аха сара уи ажәак иасҳәарц, имаскырц сгәы иҭаӡам, шәаргьы ак иаҳҳәоит ҳәа шәҽазышәымкын ҳәа.

Ажәлар ирҳәоз, ирдыруаз арҭ еилыҵуеит ҳәа акәын, даҽакы уаҳа егьрыздыруамызт.

Ҭаҭласҭан иҧҳәыс дҳәаны дизтәазаап маӡала. Ари гәҩараны илыман Камаҷыҷ, аха илырӡомызт. Уажәы игәҩарамкәа агәра лгеит Чагә иҧҳа Хьмур дҳәаны дышизтәаз, Камаҷыҷ дышкеицалак, уи дааигашт. Аха

ари аус рцәаргамахеит, Камаҷыҷ ирласны лкацара аныҟамла. Шьҭа абригь ажәлар инарылаҩит. Аҳәатәы ирымаз даҽа ҳәатәык нацырҵан, инеихадыргылт.

Ари Камаҷыҷ лаб, лашьцәа зынӡак рыҧсы рыхнахит.

— Уи ауаҩ ҧҳәыс дааигарц дыҟазар, бара уаҟа бзыдтәалоузеи, бзықәгәыҕуазеи? — ҳәа Рафида дыл-зыршьҭит.

Рафида днеин, Камаҷыҷ илалҳәеит лнапы ианырҵаз. Камаҷыҷ уи анлаҳа, даахыччашәа лун:

— Ари аус ҿыц ажәлар ирылаҩыз саб иаҳар игәы шҧнажәоз здыруан. Уаҩ дшааишьҭуазгьы здыруан, аха сабгьы сашьцәагьы уаҟа ҭынч итәазааит, сара санкеицалак уахь снеип, уаҳа сабацои, аха сара абрахьтә иаарласны сзымцо схәыҷы сара сидыруа сҟаландаз ҳәоуп. Схәыҷы сара сидыруа дҟалар, сыда дхәарҭамкәа дҟалар, сара дышҧасимҭари ҳәа сгәыҕуеит, ҵоуп, иаргьы ихәыҷы иҧсеиҧш дибоит, уи данимбо аҽны иара изы мшым. Уи акы, нас, ҩбагьы — иара иаҳасабала, иҩны сшыҟоу, ахәыҷы сара дсырааӡаны, нас иара дигарц игәы
#p ~ 240 ~
иҭоуп. Абриоуп уажәраанӡагьы ҳара мчыла ҳаидҳәаланы ҳаазго, уи ус иҟамзар, ма иара шьҭа скеицахьазаарын, ма сара аҩныҟа снеихьазаарын схала. Абасоуп ишыҟоу ҳус, абри рдыруазааит, насгьы анс-арс ҳәа ак рымҳәааит. Ак сҭаххар, акы сазгәаҟыр, сара ирысҭап адырра. Иаатәызар, иаап, ицатәызар, ицап, — ҳәа лалҳәан, Рафида дхынҳәын, аҩныҟа дааит.

Хәыҷы-хәыҷла амшқәа цоит, ицоит амчыбжьқәа, Ҭаҭласҭан уск аиҵаҟәаҟәара даҿуп, аха макьана аргама акгьы иҳәом.

Зны, мышкы, ибзыцәаҳәшьа Мина дҵәыуо, деиҵақьуа Камаҷыҷ лҿы дааин днатәеит. Камаҷыҷ лхәыҷы длырцәан, дихәаҧшуа дидтәалоуп ахыза иваџьгәо, ӡынран, хьҭан. Афырҳәа днаҵҟьан: — Ибыхьзеи, бзырҵәыуозеи? — лҳәан, даалывагьежьит, аха Мина акраамҭа илзымҳәеит. Днеин лхы дагәӡит, лгәы дагәӡит, — Исаҳә бзырҵәыуо, — лҳәеит, аха акраамҭа илзымҳәеит.

Ашьҭахь даацәажәан:

— Ҳахәыҧҳа, Ҭаҭласҭан сыбзааишьҭит: лхала дцап, сҳәеит, уи еиҧшқәа дҭасыргылт, днықәсырҧшит, аха уи зхала ицо лакәымзаап, илдыруазааит лареи сареи егьшаҳзеилам, лыҩны амҩа лдыруазар, днықәланы дцааит абри аҩымшк рыҩнуҵҟа, схәыҷы арахь сара даасызныжьны ҳәа бзааицҳаит, — лҳәеит.

Аха уи ахьылҳәогьы деиҵақьуа аҵәыуара даҿуп, убриаҟара уи бзиа дырбон, ларамоу лаб, лан, лҭаацәа зегьы зҳәаз иеиҧш, зегьы бзиа дырбон, рыхәҧҳа иеиҳа лара илҿынҵәаауан.

Камаҷыҷ, бхәыҷы абрахь сара дсызныжьны, бара бкнықәланьи бца ҳәа иҳәеит ҳәа анларҳәа, лҽылзымшьит, уаҳа акгьы лыгымхеит, инеимаҭәаны аҵәыуара далагеит. Ан бзиа абри еиҧш ажәа лзычҳауама? Абҕьааҳәа ахәыҷы днаигәҭас-ааигәҭасуа, иқәҿыҭуа, дгәыӡуа мчыла даалырҿыхеит. Ахәыҷы, ихьыз изымдырзт, дцәарҳаны
#p ~ 241 ~
ацәа даалҵын, илақәа ҭшаша, абар иахьа-уаҵәы дҟыжәбыжәуа ацәажәара иалагаша, — Нан! — иҳәан, даҽа жәақәакгьы нациҵеит, аха урҭ реилыргара уадаҩын, сызбырҿыхазеи, ас быздырӡомызтеи, иҳәошәа. Нас иан цқьа данылҿаҧшын, дышҵәыуоз аниба, иаргьы аҵәыуара далагеит, иан илаҳаз ажәа иаргьы иаҳазшәа. Аҵәыуара далагеит, аха уаҩы дизаҟәымхуа. Арахь иан лхәыҷы ныжьтәыс дышлоуа дырны лызхара дызихәаҧшуам, лызхара дызҵәыуам, уи збаз ахәыҷгьы иан лнапы шигхо, иан лылаҭанҧшра шимоуа идырызшәа, дырзыжьжьом. Ангьы ҧагьы аҵәыуара иаҿуп, лара ажәа аазгаз Минагьы аҵәыуара даҿуп.

Ҭаҭласҭан, уи дышҧаҵәыуои, уи иҟәыблаауп аҵәыуара! Дук мырҵыкәа Камаҷыҷ лцынхәра ҭауад ҭыҧҳак дааигоит, ачара иушт, Мырзаҟангьы уаҟа дақәиршәашт, уи ус дақәиргәыҕхьеит, кәашарахашт, ччарахашт, иҩнарҭа қьафурахашт! Шьҭарнахыс ауп Ҭаҭласҭан ҭбаа анхара даналаго, иуа-иқәла иҩныҟа данрыҧхьо.

Камаҷыҷ лхәыҷы дылгәыдырҕәҕәала дылкуп, лассы-лассы дгәыдкыло, дгәыӡуа, наҟ-наҟ игәӡырҭа лмоур ҳәа дшәаны; ахәыҷгьы иан лыкәа инапқәа ҭаҵаны лгәаҳәҧқәа инуп, наҟ-наҟ уи акырҭа, абарҭа соуам ҳәа иҳәошәа.

Арҭ абри аамҭазы инарыхәаҧшлак ахаҳә гәы имазаргьы, ишны иҧжәарын, уаҩытәыҩсак дымҵәыуакәа дызрыхәаҧшуамызт.

Камаҷыҷ, иахьа уажәраанӡа зхәаҧштәы зымҧсахцыз, аҧҳәызба цәа зхаз, абырлаш иаҩызаз, иахьаҽнынӡа акәзаап ус днаӡарц даныҟаз, иахьа уи дубар, дуздыршам, иаразнакы цәгьаӡа иаалныҧшит; иахьа уажәраанӡа ахаҵа гәы змаз аҧҳәыс, уажәы аҧҳәыс гәыҵәҟьагьы лымамкәа, дыгәжәажәо лхәыҷы дылгәыдырҕәҕәала дгылоуп. Уажәраанӡа лаби лашьцәеи адырра рылҭарц зҭахӡамыз, уажәы цәгьа илбом урҭ адырра рымазар-
#p ~ 242 ~
гьы; мыцхәы лгәы ҧшаауеит. Иахьоуп Цагәаа, анхацәа ҧагьацәа, Ҭаҭласҭан иҿаҧхьа акгьы ишаҧсамыз, акгьы шрылымшоз андирдыр. Иахьоуп данрылахәмар, данрыҕрагыла. Абри аус аҿы урҭ ирылшагәышьозеи! Урҭ егьрылшом абри ауаҩ иҿы. Иааины рыӡҕаб дыргароуп, лхәыҷы даалымпыҵыҕьҕьаны. Аха уи аҽныҵәҟьа адырра рылымсит. Ӡнымыз, аӡын мыш хәыҷыми, дышҵәыуоз илызгәамҭаӡакәа ихәлеит.

Ауха Камаҷыҷ лхәыҷы мчыла дынлырцәан, лгәы ааҧсахны, лара лыҟазшьала Ҭаҭласҭан дыниацәажәеит, абри еиҧш хәдаҧҟара лзимуразы, лхәыҷы дылцәимгаразы, лыҧсы ҭимхразы.

Ҭаҭласҭан даацәажәан:

— Сара исҳәаз сҳәеит, бара ибаҳазар, баб адырра ибҭар, дааины бигап, уи сҳәеит ҳәа, бара бхала бцаргьы ҟалап. Урҭ башьцәа аҧагьацәа исхарам схаратәуа срыман, Ҷалиаа нарылаҵаны, шьҭа ирдырыр ҟалап акгьы шысхарамыз усҟан, убас уажәгьы, — иҳәеит.

— Уара абри исоуҳәаз сара цқьа исзеилмыргеит, «ҧасагьы егьсхарамызт, уажәгьы егьшысхарам шьҭа ирдырп» ҳәа иуҳәаз, уи иаҵанакуа сара сеиҧш амдыр лзы даара иуадаҩуп. Аха уареи сареи ҧасаӡа ҳанеиҧыла, амҩан исоуҳәаз уажәеи, нас сара убри азы иуасҳәаз ажәеи ухоумыршҭыр бзиан.

— Уи иарбан ажәоу, усҟан иаҳҳәаз сгәалашәом. Уи уажәы абра иазаауазеи? Ахәыҷы абра санаӡӡеи длызныжь. Нас бара ибҭахызар, ҷкәынак даашьҭыхны бца, ма сыбзыцәаҳәшьа Мина дбыманы бца.

— Сара сахьцаша амҩа здыруеит, аха схәыҷы дсызныжьуам. Уи са сыдлаҧса дхәарҭам, дышҵәыуо, дышгәырҩо днахыҧсаар ҟалап, схәыҷы игәнаҳа сықәумҵан, уаргьы иуқәумҵан, абри азы суҳәоит...

— Ахәыҷы бара дыбхәыҷым, уи са дыстәуп, ибдыруазааит. Уи изы уаҳа акгьы сабымҳәан!..


#p ~ 243 ~
— Уара изууазеи анхаҩ ҭыҧҳа илхшаз ахәыҷы? — Уи сара издырп, бара бус алам, — иҳәеит.

— Шьахәуп, уара ишуҳәо акәзааит: сара дсырааӡа, нас дандухалак, уара дга, уажәы убри ахәыҷы сара сыдлаҧса думшьын, уи сыда дхәарҭам, симбар иуам, суҳәоит, убри ахәыҷы думшьын! Сара ҳаҭырда аҩныҟа сдәықәуҵоит, аха уи егьоурым, сара исычҳап, сынхаҩ ҭыҧҳауп, аха ҧаса ҳанеиҧылазтәи уажәа ухоумыршҭыр еиҕьын, уи уара кыр иузаҧсан иугәалашәар, усҟан сара иуасҳәеит «абри уажәа ухоумыршҭын» ҳәа.

— Уажәы абра амақаррагьы балагар ҟалап! Баҟәыҵ, шьҭа иазхоуп! — иҳәан, дынлықәҟааит.

— Иазхозар, наҟ-наҟ иаабап, — лҳәан, дҵәыуо дындәылҵит.

— Дырҩегьых дшымақаруа убоу! — иҳәан, дынлыҵаҟьеит. — Бца ҳәа анбасҳәа бца, сыҩны сымабымкуазар. Убригь жәгәаҕьра шәыҟоуп шәара Цагәаа! — иҳәан, деиҭаналыҵаҟьеит.

Ауха аҵых лхәыҷи лареи ишырхыргаз, уи уаҩытәыҩсак изҳәашам, лара лацәааихьшьык ҟамҵаӡакәа, лхәыҷы лыла ҭраа диҿаҧшуа дҵәыуон, иара ахәыҷгьы уажәы-уажәы дыҭрысны, дырҳаны дҿыхалон, иҧеиҧшу идыруашәа.

Ацәгьа аҽаӡом, арҭ рҭыӡшәа ақыҭан зегьы ираҳаит. Ашьыжьымҭан Ҭаҭласҭан иашьцәа-иаҳәшьцәа, насгьы иара дзааӡаз иабаӡӡеи, ианаӡӡеи, ибзыцәаҳәшьцәа зегьы ааит. Иабраа ари еиҧш аус анырба, рыхәҧҳа иҳәеит, дандәықәуҵахуа, лхәыҷы длыҭаны дышьҭы ҳәа. Иашьцәагьы иаҳәшьцәагьы даара иҳәеит, аха Ҭаҭласҭан иауиухуаз, уимоу, ирласны наҟ дысҧырҵааит, акәымзар еицәоу аус ҳалибахыр ҟалап ҳәа реиҳәеит.

Убри аамҭазы Камаҷыҷ лан, лаб, Ҭорҟан, Мац, Рафида уҳәа зегьы абра иаакылсит. Урҭ даараӡа иҳәеит иабаӡӡеи ианаӡӡеи рыла, ахәыҷы иан длырааӡа ҳәа, аха амалахазгьы дхьаҧшны дрыхәамҧшит.


#p ~ 244 ~
Нас иҟарҵахуаз, ахәыҷи иани еиҟәырмкәкәаар ҧсыхәа амоуит, ахәыҷы цас ҳәа иуазшәа, ила ҭраа иан длыхәаҧшуа, лыкәа инапы хәыҷқәа нҭаҵаны, лгәыҳәҧы рыҕәҕәаны икын, абри сцәыбымган, иҳәошәа, деиҵақьуа дҵәыуон, абарҭ ируа-ирҳәо зегьы еилкааны идыруашәа, ҧаса аӡәы даашьҭихыргьы, егьиҳәомызт, ҵоуп, иан ҧыҭрак димбар иуамызт, аха уажәы ҧаса деиҧшӡам, иан лнапы ааиҟәшәарк иуӡом, цасҳәа иуашәа.

— Еибарҟыжҟыжуа лан, лара уҳәа, абраҟа исшәмырбан, наҟ иқәҵны ицааит! — ҳәа ҕәҕәала ибжьы ааиргеит Ҭаҭласҭан.

Ҵоуп, усҟан ахәыҷы идагьы иан деиҵақьуа аҵәыуара даҿын, нас Камаҷыҷ лан Есма, Рафида, иара Ҭаҭласҭан ибзыцәаҳәшьцәагьы. Аҳәсамоу, ахацәагьы, абри иналаҧшыз, зегьы рылаҕырӡқәа рҿаҳәҳәы игылан.

Нас аус аадырццакын, мчыла ани ҧеи ааиҟәырхит, зегьы еиҵақьуа ишҵәыуоз, Камаҷыҷ дрыма амҩа инықәлеит. Лхәыҷы иҵәыуабжь версбжак иааскьаанӡагьы иан илаҳауан, аха деимырхха дыкны дыргон, уажәы-уажәы лыҧсы лылшәшәо, аӡы налҿархәхәо.

Ҭаҭласҭан игәы иаанагоз уи акәын: ахәыҷы санаӡӡеии сабаӡӡеи рнапы хәыҷык дашьцылашәа дыҟоуп, иан димбар, хәыҷык днаҵәыуаргьы, даарыжьжьап. Ҵоуп, уи ахаҳәтә гәы змоу уаҩын, аха убри еиҧш ахәыҷы бзиа, иҧсы зыҕраз, иан длыҭаны дишьҭырц иҭахымызт Цагәаа рахь.

Ахәыҷы рнапаҿы дырзаамгоу, дырзымыжьжьоу, уи наҟ-наҟ иаабап. Уажәазы ани ҧеи еиҟәыркәкәааит, иан дыргеит лҭаацәа рахь, иара ахәыҷы Ҭаҭласҭан иабраа дыргеит дшыҳәҳәоз. Абри азы ардәынакгьы «ҟәырҭ» амыргеит. Абасала лынасыҧ аҵыхәтәа ааҧҵәеит Камаҷыҷ бзиахә, зегьы идырҽхәоз, абри зыҩны дыҩнагылоу инасыҧ бзиоуп ҳәа ззырҳәоз аҧхәызба, ахаҵамҧҳәыс ҳәа хьӡыс измаз.


#p ~ 245 ~
Мышкы аҟара аабжьыст. Камаҷыҷ лыҩны дыҟоуп, илфом, илжәуам, аҵәыуара даҿуп. Лхәыҷы исахьа лассы-лассы лаҧхьа иаагылоит, ибжьы лаҳауа џьылшьоит. Маӡала уаҩ длышьҭит ахәыҷы дахьрымаз ргәылара, дшыҟоу еилкааны ажәабжь лзааигаразы.

Илышьҭыз дааит. Ахәыҷы ифом, ижәуам аҧсра даҿуп ҳәа леиҳәеит. — Иара Ҭаҭласҭангьы уа дыҟоуп, — ҳәагьы нациҵеит.

— Дара ахәыҷы дызгазгьы уама иақәшәаны иҟоуп, зегьы ҵәыуа, еилатәоуп, ахәыҷы дрымпыҵаҧсуеит. Ҧҳәыск Камаҷыҷ лыбжьы лхаҵаны, убри лымаҭәақәа иреиҧшыз лышәҵаны алашара аармаҷны днаиацәажәеит, крыф ҳәа, қашь хәыҷыкгьы идылгалеит; зназы иҵәыуара дааҟәыҵын, дынлыхәаҧшын, идырт иан шлакәымыз, деиҭаналагеит аҵәыуара, нас дырзаҟәымхит, дҕьазкны дырзықәуп, — иҳәеит.

Ари еиҧш ажәа Камаҷыҷ ианлаҳа, зынӡак аҧсра далагеит. Лан, лаб уҳәа, Рафида абраҟа илыдтәалоуп, уимоу, ахаратә рашьцәагьы абраҟа еиҧхыҟәҟәа итәоуп, Камаҷыҷ дырзыжьжьом.

Ахымш рзы Ҭаҭласҭан ианаӡӡеи, ахәыҷы дзырҭаз, уаҩ дылзаалышьҭит Камаҷыҷ: — Бара бзықәшәаз бара беиҧш ҳаргьы ҳгәы иалоуп, уи баргьы ибдыруеит, ахәыҷы сара дсырҭеит, аха бара бцеижьҭеи даҳзымжьжьеит, акгьы ҳзиҿамҵеит, аҧсхыхра даҿуп. Была аҭаҧшра дазыҧшызар ҟалап, бааины была зынзаҵәык дарба, ҳәара аҭахым уи шьҭа уеизгьы дыҧсуеит... — ҳәа.

Амш ахәларахь инеихьан. Абҕьааҳәа лҽы акәадыр лақәҵаны, ҷкәын ҩызак даашьҭыхны, лхәыҷы дахьыҟаз агәылара дынҽыжәҵын, лхәыҷы дахьышьҭаз аҩнаҿы дныҩналт. Ахәыҷы аҧсхыхра даҿын. Ҩынтә-хынтә раҟара лыбжьы ниқәырганы данаагәыдылкыла, лыбжьы идырзаап, ила ҭырхаха дынлыҵаҧшын, — Нан! — иҳәан,
#p ~ 246 ~
инап хәыҷқәа лыкәа инҭеиҵан, иҧсы неихыҵт. Лылаҕырӡ аҽырҳәа уахь инеиқәҭәеит. Днеиҵыхны днықәылҵан, цқьа дааиқәылкын, — Уара иумҩахаз уабгьы имҩахааит, дынушьҭаргалааит дук мырҵыкәа! — лҳәан, деиҵақьуа дындәылҵын, агәылара днеин, лҽы днақәтәаны, дҵәыуо амҩа днықәлеит, лҩыза даашьҭыхны.

Уаҟа итәақәаз Ҭаҭласҭан иашьцәа, иаҳәшьцәа, иабраа уҳәа ргәы иаҵасзар ҟалап Камаҷыҷ лажәа, уи баша амала ишылымҳәаз дырны, аха усҟан уа акгьы рзымҳәеит.
#h XXXVII
#h КАМАҶЫҶ ҬАҬЛАСҬАН ДЫЛШЬИТ

Ауаҩы иақәшәашьа ихаҵашьоуп ҳәа ирҳәо мыцӡам, Камаҷыҷ, дагьхаҵоуп, дагьҧҳәысуп ҳәа ззырҳәоз, ацәгьара дақәшәар, хаҵак илымшара лылшоит ҳәа акәын. Аха абраҟа убри ауаҩы иҿы егьлылымшеит. Џьоукы, абри ҟазҵа лаби лани, лашьцәа уҳәа сара сыла бааҧсык иақәымшәандаз ҳәа лхы нылкылт, рҳәоит, џьоукых уи аамҭакы, маншәаларак дазыҧшуп, акәымзар ас даанҿасуамызт, рҳәахуеит.

«Дук мырҵыкәа уабгьы абас иҧсышьахааит, дынушьҭаргалааит» ҳәа лхәыҷы иҧсы анааихшәа илҳәаз ажәа, уи амала илымҳәаӡеит. Уи иара Ҭаҭласҭангьы хәыҷык дархәыцзар ҟалап, аха аиҳарак иашьцәеи иаҳәшьцәеи цәгьаӡа ргәы иалсит, агәалсра анаҩсгьы, убриижьҭеи хәыҷыкгьы ишәоит убри аҧҳәыс митәык изылымуааит ҳашьа ҳәа. Избан уҳәар, урҭ даара бзиа ирдыруеит, лара дазыразымкәа мчымхарыла дшааигаз. Уажәы вбак лымаӡамкәа ауадалықь ҧҳәыс лҭыҧ аҿы днаиргылан, ианааигәаҧха, длыҵаҟьаны дкеицеит, убарҭ зегьы рнаҩс, лхәыҷы лара мчыла длымкәкәааны дылцәигеит,
#p ~ 247 ~
дахьылцәигаз егьоурым ҳәа уаҩы иазиҳәаӡаргьы, уи иаргьы дихәыҷын, иаргьы диҧоуп ҳәа, аха ахәыҷы иҧсра убасшәа иҟалеит, иара инапала, ихала цасҳәа дишьызшәа, лара лызгьы дыҟамзааит, сара сызгьы ҳәа иӡбызшәа. Избан акәзар уи аргама ибон ахәыҷы иан лыда дышхәарҭамыз, — Нан, нан... — ҳәа хаха-хымш егьымфа-егьымжә дшыҵәаауаз. Амалахазгьы уи ахәыҷы изы гәбылрак ҳәа ҟаимҵаӡеит уҳәартә иҟалеит абарҭқәа зегьы рҿы.

Ианаамҭаз иан лхәыҷы дынихьӡар, деиқәлырхон, аха лара илыҧхьеит, усҟангьы иара иакәым, ианаӡӡеи лоуп, ахәыҷы иҧсы анҭшәашаз, иҧсы анихыҵшаз, уи ихнырҳәра анзыҟамлоз, дшыҧсыз агәра лгап, рҳәазшәа, иҧсы анихыҵшаз днеин, днеиқәкны, днеиҵыхны днышьҭаҵа, лыҩныҟа дхынҳәит.

Дхынҳәит ҳәа ззумҳәара иҟоузеи, аарлаҳәа лыҧсы аҩнынӡа иаалгеит, рыцҳарыла, мыждарыла.

Камаҷыҷ аҩны дтәоуп, дџьабоит, агәылараҵәҟьагьы днеиуам. Насгьы лхаҵа дкаижьт; зегь неицылан, лыбҕа ҧҵәаҵәҟьаны дыҟоуп. Лықәлацәа лхыччазар ҟалап, дзаҭәамыз диццан, дкаижьт ҳәа.

Ашәымаҭәа лҽарганы дтәоуп. Лыфара ыҟам, лыжәра ыҟам, илыгхан, аарлаҳәа дыҟоуп, дубар дузымдыруа.

Дказыжьыз, лхаҵа Ҭаҭласҭан, лара излалдыруала, лара данлылҵлак ашьҭахь, мчыбжьыкгьы мырҵыкәа иҳәаны изтәоу аҭауад Чагә иҧҳа дааигарц ажәа лиҭахьан. Абар уижьҭеи жәамшҟа ҵит, аха дааимгацт. Ихәыҷы иҧсра иабзоураны аҿҳәара хәыҷык инаскьеигазар акәхап.

Камаҷыҷ илыхьыз, лхаҵа илзиуз атәамбара гәнылгоит, арахь лхәыҷы иҧсра анылзацла, лылахь неиҵымхӡакәа дхәыцуа, дыгәжәажәо аҩны дтәоуп, абри зегьы зымшала исыхьыз дызлахьсырхәрызеи, иҵазгалари ҳәа дхәыцуа. Уи дарцәомызт, дартәомызт, уахи-ҽни уи ада хәыцырҭа лымаӡамызт.


#p ~ 248 ~
Камаҷыҷ дыбжьыст, дыҧҽит, хаҵамҧҳәысрамоу, баша ҧҳәыскгьы длаҩымсуазаап, рҳәо лхы ҟалҵеит. Дказыжьыз лхаҵагьы, уи иҭынхацәагьы ирҭахыз убри акәын, избан акәзар уи иақәылкыр, хаҵак илымшара лылшоит ҳәа лзырҳәон, лхаҵагьы иҳәомызт, аха убри хәыҷык дацәшәозар ҟаларын. Уажәшьҭа уи дҭынчхеит, «имаҟа ҧыртны» дыцәааит, уи лахьтә шьҭа акы дацәшәо дыҟам, – лыӡбахә злаиаҳауала, уи иҧсыз аӡәы диҩызоуп шьҭа иара изы.

Дтәаны дышхәыцуаз, Камаҷыҷ иаалгәалашәеит Ҭаҭласҭан зны лаҵҟьабак<48> шиауз. 25 ианвар азы асуд дышиҧхьо Очамчыра. Иаҧхьазгьы лара лоуп, аҿҳәара иазҳәазгьы лара лоуп, иара аҧхьара-аҩра ҳәа акгьы издырамызт.

Насгьы даара бзиа илдыруан дызлацо амҩала, амҩа-ду аҿы дахькылсуа. Насгьы уи ашара ҧыҭк шагу дцалон, ашарҧазы уеизгьы амҩаду аҿы дҟаларатәы, избан акәзар аӡын амш хәыҷын, ианшалак ддәықәлар, асуд аҿы дахьӡомызт: асуд жә-сааҭк рзы дықәтәон аусҳәарҭа. Зны ианаамҭаз адәықәлара дацәаашьан, асуд жәа мааҭк ашҭраф иқәиҵеит. Уиижьҭеи уск анимоу, ианаамҭоу дцалоит. Абри зегьы абраҟа иаалгәалашәеит еилыкка. Ҩажәи хәба ианваргьы уаҵәоуп. Асы аура иаҿуп, асгьы хәыҷык шьҭоуп, мыцхәы ихьҭоуп, ахәларахь инеихоит.

Камаҷыҷ дыццакы-ццакуа лыкьарахә арыцқьара даҿуп. Лхаҵамаҭәақәа — лкәымжәы, лкаба, лыхҭарҧа, леимаақәа лмесҭқәа уҳәа — лоулыршәоит, илырҽеиуеит, лкәадыргьы амаҭәахәқәеи иареи цқьа днарыхәаҧшит, лмаҳмызқәагьы уи акәадыр инавалҵеит, лҽы, маҳмыз зҭаху акы акәым, аха уеизгьы, уаҩ дзеиҧшрахо здыруада ҳәа. Ус илашьцеит. Абри зегьы маӡала иҟалҵоит.

Лан уеизгьы игәалҭеит лыҧҳа иҟалҵоз.
#n 48 Алаҵҟьаба — аӡбарҭахь ааҧхьара атәы зҳәо ашәҟәы иахьӡуп.


#p ~ 249 ~
— Ибуазеи, нан, закәызеи иҟабҵо? Бара избо бхы ҭабырхоит, ҳаргьы хҭабырхоит! — лҳәан, аҵәыуара дналагеит.

— Сара уаха аҵхыбжьон сцаны, схәыҷы дахьжу снеины, анышәынҭра агәы снапы нықәшьны саауеит. Аха аӡәы иабымҳәан ари, мап анакәха, са сакәым шәара шәзырӡуа, бара боуп, — лҳәеит.

Аха уеизгьы лан ари лзычҳауазма лхаҵа иалымҳәакәа.

Лабгьы убас митә леиҳәеит, аха убригьы убас даанылкылт.

— Аха уеизгьы бгәы иҭоу саҳәишь? — ҳәа дкыдицалеит.

— Сара сгәы иҭоу уаҵәы шьыбжьаанӡа иуаҳап, уаанӡа уаха исыдумцалан, насгьы аӡәы имаҳароуп, — лҳәеит.

— Исшәу сымаҭәақәа ҳаҽҭраҿы инсыжьуеит. Санааиуа, аҩныҟа скыдымгылакәа, аӡәы симбаразы аҽҭраҿы сҽы нҭакны, абарҭ сшәымаҭәақәа нсышәҵаны, абрахь аҩныҟа сааиуеит. Уи зшәасҳәо, аҽҭраҿы сымаҭәақәа ашьыжь сара саанӡа ижәбар, илыхьзеи, шәымҳәаразоуп, — ҳәагьы нацылҵеит Камаҷыҷ.

— Сара сааиаанӡа, издыруада, агәыларахьтә акәзааит, даҽаџьарахьтә акәзааит, аӡә дааиуазар, сара дсызҵаар, иахьада агәылара ҳәа дынҭымҵыцызт, абри уажәы ашьыжь џьаранӡа днеизар акәхап, шәҳәа, саргьы агәылара иҟаз аӡә леиҧш сааиуеит, — лажәа даалгеит Камаҷыҷ.

Лани лаби ишәаны иӡыӡоит иҟалазеи, иҳахьзеи ҳәа, аха абри зегьы рычҳароуп, иҟалаша ҟалароуп, дара уаҳа акгьы рылшом уи лҟны.

Лара аҽырхиара даҿуп: акьыр иаҩызаз шкәакәакгьы иххны аӡы аҵаҭәаны иналыргылт. Абарҭ зегьы рбоит лани лаби, аха иалырҳәаара рыздырам, шьҭа уаҳагьы илызҵаауам; абар аҵх агәы еиҩнашеит, ларгьы дыцәам,
#p ~ 250 ~
акы даҿуп, даргьы шҧацәоз, аха мчыла ишьҭалҵеит; абри ауха абри аҭаацәараҿы шаанӡа алашара ыҟан, имыцәаӡеит, измааназ ҳәа аӡәы имҳәаразы.

Аҵх агәы анеиҩнаша ашьҭахь, лара хаҵа маҭәала лҽааилаҳәаны, лыкьарахә уҳәа, зегьы рыла лҽаалырхиан, лҽыз алахь шәыга шкәакәак нахьылшьын, иҿашаӡа иааҟалҵеит. Абри еиҧш иҿашаз аҽы дара рқыҭан аӡәгьы имамызт. Харатә уаҩхап абри еиҧш аҽы иақәтәоу, рҳәап дызбо.

Лҽы даасын, бнала, мҩахәасҭала амҩаду аҿы дынкылсын, Ҭаҭласҭан дызлааша, ауардын мҩа дахылаҧшуеит, днеиааиуа. Кыр анаабжьыс, харантә ҟамчы шьҭыбжьык лаҳаит, Ҭаҭласҭан дызлаашаз амҩахьтә. Лара хаҵа маҭәала деилаҳәоуп, ауапа лшәуп, хҭырҧала лхы-лҿы ҭаҳәҳәоуп, — дхаҵоуп дызбо изы.

Лҽы ҕәҕәала агәаҽанылҵан, ашырҳәа днеиҧылт.

— Шьыжьыбзиа! — лҳәан, хаҵа бжьык налхаҵаны лыбжьы наиқәлыргеит Ҭаҭласҭан, уи шиакәыз харантә дылдырхьан, ибзыцәашьагьы харашәа дицны дааиуан.

Иаацәылашоит.

— Бзиа убааит! — иҳәан, иарҕьа напы дҩахеит. Усҟан иуапа ааимҟьан, игәы дынкыдыҧшылеит.

Аҵықь-аҵықьҳәа игәы инарбаны ҩынтәы дыниеихсын, игәы ҩ-патрона хык нҭалыртәеит. Иҽы днахьышьшьит. Уи рҳан дырҳәазо, аҧырҧырҳәа иҵыгьуа, афасара хыла инаст. Зла абас дгәаҟыз, дразҟыдазтәыз, иҧсы анааихыҵуаз аамҭазы днаиҿаҧшыр лҭахын, аха иабаҟоу, иҽы афасара данарст. Лара «Чоу!» ҳәа лҽы лмаҳмыз налырбан, дныҵашәкәа дцеит.

Ашьыбжьааира ҧыҭк шагыз, Ҭаҭласҭан дыршьит ҳәа ажәлар иаарылаҩит.


#p ~ 251 ~
#ch АХҚӘА
#c I # Ауаҩы диит # 5
#c Ii # «Ҧоу, ҧҳау?» # 7
#c Iii #  «Камаҷыҷ ихьӡзааит!» # 9
#c Iv #  Есма дычмазаҩхеит # 12
#c V #  Есма ахәшәтәҩы дылзааргеит # 17
#c Vi #  Селма лыхәшәтәра налыгӡоит # 24
#c Vii #  Есма ӡызлан дылхырцоит #  27
#p ~ 252 ~
#c Viii #  «Мышкы иахыҧо шәы-мшы иахыҧоит» # 35
#c Ix #  Аусқәа зегьы ҿҳәарак-ҿҳәарак рымоуп # 40
#c X  #  Алиас дҭаркит #   44
#c Xi #  Камаҷыҷ акамбашьқәа лыхьчоит # 51
#c Xii #  Камаҷыҷ ашкол дҭарҵоит #   58
#c Xiii # Аҟәаҟа ицоит # 67
#c Хiv # Инаҭым ашкол иаанамхәозаап! # 75
#c XV  # Гәыргьын зхам рыхшара закәан хшарамзаап!. # 80
#c Xvi # Дырҩегь Аҟәаҟа #  87
#c Хvii # Камаҷыҷ лгәылацәа ахәыҷқәа акино длырбоит # 95
#p ~ 253 ~
#c Xviii #  Аӡы иашьыз иҧсы аӡы иҭыргоит # 99
#c Xix #  Аҵхҧҽра  #  104
#c Xx #  Алиас аиашьа дирҳаит # 115
#c Xxi #  Наҳарбеи Чачба дааит # 131
#c Xxii #  Ампыласра # 144
#c Xxiii #  Камаҷыҷ лҳәаразы арҧарцәа налхьыҧшуа иалагеит # 152
#c Xxiv #  Алиас игәылацәа еизигеит # 159
#c Xxv #  Камаҷыҷ Алхас дирҭоит #    162
#c Xxvi #  Алхас дҭаркит. Ачароура ахдырҧеит # 173
#c Xxvii #  Алхас дыҧсит # 181
#p ~ 254 ~
#c Xxviii #  Ивани Леуани хынҳәит # 185
#c Xxix #  Абжьыуаа реизара # 189
#c Xxx #  Иван алиас иахьтә дымцар зыҟамлеит # 197
#c Xxxi #  Цагәааи Ҷалиааи аизара ҟарҵеит #  200
#c Xxxii #  Камаҷыҷ Ҭаҭласҭан диццеит # 206
#c Xxxiii #  Мырзаҟан Чачба ахылаҧшҩы диҭоуп # 219
#c Xxxiv #  Уазбақь иҧсхәы руеит #   225
#c Xxxv #  Алиас дычмазаҩхеит #   231
#c Xxxvi #  Ҭаҭласҭан Камаҷыҷ дкаижьт # 237
#c Xxxvii #  Камаҷыҷ Ҭаҭласҭан дылшьит # 246

