#skip
Гәырам Одишариа
АПРЕЗИДЕНТ ИЦГӘЫ
Ароман

Аҭыжьырҭа 
ИНТИЛЕКТ
Ашәҟәы ҭыжьуп 
Тариел Гвалиа ицхыраарала
Аредактор
ИРМА ОСИА 
Адаҟьаеиқәыршәара
ЛИКА СХИРТЛАӠЕ
Ахҟьа  адизаинер        
ҬЕОНА ҶАНИШВИЛИ
Fi`7`s fcf[mf6`f fdnjh bn`eg
ISBN 978-9941-470-13-4
© Гәырам Одишариа, 2016.
© Аҭыжьырҭа ИНТИЛЕКТ, 2016.

#endskip

#p 5
#h 1
Араукариа ашәҭра иалагеит.

Ҽакала иуҳәозар – иааит амза маи.

Бразилиатәи араукариа иацышәҭуеит аннона, абигарадиа, иара убасгьы – алириодендрон.

Арапиолеписгьы. Ҵоуп, арапиолепис зны-зынла маҷк ихьшәаны иалагоит ашәҭыцқәа ргәылгара.

Усҟантәи маи уамашәа иссирын. Аха, издыруада, уаанӡатәиқәа излареиҧшымыз ҳәа егьыҟаӡамзаргьы, амала, ауаҩы, шамахамзар, ҵыҧхтәи маи иахьатәинӡа ихаҿы, игәаҿы инхаӡом, ихашҭуеит.

Уажәазы рапиолепис ҳаҟәыҵып. Ихашәымҵаргьы ауеит, аха уи ашықәсан асапынҵлагьы, афилодепусгьы заацәа ишәҭит, арахь ари аус рҽазыркыр рыхәҭан акыр инаскьаганы – ииун, уи моу, ииуль аналагамҭазы.

Ааи, ааи, уи ашықәсан уаҩ иимбац маи азгылеит Аҟәатәи аботаникатә баҳча.

Маи-лаҧшхырҧага.

Алиссум, акосмеиа, ишаҧу еиҧш, алшықәсанык ишәҭуеит, аха, убригьы џьашьатәыми, маи иақәыршәаны азаара рзаазшәа, убасеиҧш иблахкыгаха шәҭқәак рықәыҧсеит, убасеиҧш фҩы хаак ыҵадырчит ақәаҵа, аҧсшьаҩцәа иарҩышьны акәын абаҳча ишыҵаз.

#p 6
Ажәакала, аферым маи, еснагьеиҧш уажәгьы, иаабац алаҧшхырҧагақәа зегьы шьахәла имҩаҧнагеит.

Иара иакәзар... Иара иакәзар, ҿымҭ-ҧсымҭ дтәан, нонопелис иаҿышәшәоз ашәҭыцқәа илаҧш рыдырхаланы. Иҟаҧшьы-уаркалеиуа, аҳауа иалоу анкьаҧышҭа хәыҷқәа иреиҧшын урҭ, мамзаргьы – еилыџьџьаауа ахәдахаҵақәа.

Аамҭа шьыбжьагәы иазааигәахон, аха макьана аҵх иалагӡаны зызхара ицәаз аҧша ҧшьаала ашәаҧыџьаҧ реилачыра ишалаз уаҳауан.

Иара убас – аҵар рҷырҷырбжьы.

«Шаҟаҩы ирзымдыруазеи, анонопелис шыҟоу, – лахьеиқәрала дхәыцуан уи. – Шаҟа ирыцҳароузеи иахьырзымдыруа... Шаҟагьы ибзиоузеи иахьырзымдыруа».

Уи аҽны анонопелис афҩы ублахаҵ аргьежьуа иџьбаран.

«Афҩы ҕәҕәоуп... Ус анакәха, иаарласны ақәа ҳзауеит», – ҭынч дхәыцуан уи.

Иара ахалаҭ шкәакәа ишәын. Егьырҭгьы зегьы ахалаҭ шкәакәақәа ршәын. Аҭҵаарадырратә хеилак аилатәара рыман. Дара ҩажәи ҩыџьаҩык ыҟан, иааҧхьаз асасцәагьы налаҵаны.

Ажәахә ҟаиҵон Ачаии асубтропикатә культурақәеи ринститут аҭҵаарадырратә усзуҩы еиҳабы. Уи «алимон гәыҧ» датәын, убри аҟынтә зыӡбахә имаз аҵаа зычҳауа алимон хкқәа ракәын. Иаабац аҵарауаҩ: хҟьашк, ҭынчк, абласаркьа иҧынҵа иахажьуп – ажәакала, зегь рыла иҿырҧшыгоу, пату зқәу, зыҧҳәыс дзымҧсахуа, зҭаацәара бзиоу, апатриот иаша.

#p 7
Сааҭбжак цеит, ажәахә даҧхьоижьҭеи, даҽа убриаҟара нхеит.

Михаил, Михаил Ҭемыр-иҧа (ани, нонопелис зылаҧш адзырхалаз) убас иҭаххеит: иахьатәи реилатәара адәахьы, ажәҩан аҵаҟа имҩаҧыргарц. Аишәа еиҵҳәа пекани, змахәҭақәа еилаҧаҭаз апальмақәеи рышәшьыраҿ игылан.

Уи бзиа ибон Аботаникатә баҳча иҵаз, амра ашәахәақәа згәылҧхоз ахьшәашәара, амшынынтә иасуази ара иҵысуази аҧшақәа рнапқәа еибаркны, кәакьҭак аанмыжькәа иахьеимырдоз.

Ачаи днаҿыхәеит. Агьама инырит.

Аиаша уҭахызар, иара ачаи ашьақар амҭакәа ижәуан, аха уи аҽны мҳаҵәк абжа алеиҧсеит.

Ашьақар Кубантәи иааргаз акәын. Уатәи аҵиаа иалырхыз. Иҟәашын, уаҳа наҭахымкәа иҟәашын. Уи азыҳәан акәзар ҟалап ашьақар заиҭазгьы ичаи – Кубантәи иахьааргаз. Уи машәыршақә иҟамлеит.

Ачаи даҿыхәо, абаҳчеи ажәахәи дырзыӡырҩуа дтәан.

Аҵаа зычҳауа «алимон гәыҧ» ахаҭарнак ицәажәара аныхиркәша, ҭынчрахеит, даҽакала иуҳәозар, абаҳча заҵәык акәын зыбжьы гоз.

Минуҭк цеит, ҩ-минуҭк.

Зегьы, ииҳәозеишь ҳәа, иара изыҧшын.

Иаргьы, дук имырҧшыкәан, даацәажәеит:

– Зегь шьахәын, ҳаҭыр зқәу… Аха иазгәасымҭар ауам, абри шәара шәыхшыҩҵакқәа шәыҽрылахаланы ҳаҧхьа ианцәырыжәгоз аамҭазы, абни аҵлаҿы, абни амахәҭаҿы, абни ардәына рбаҕь хынтә ардәына рцына иақәҧеит…

#p 8
Ахынтәыкгьы лыҵшәа бзиала… Уи моу, зны-зынлагьы ирылыппыз рхәы ҳара иҳақәыҧсон, аиаша шәҭахызар, ҳаҭыр зқәу аҩызцәа…

Иажәақәа аҧша, уаҩ иимбац ҵиаак ажәлеиҧш, иҧсаҟьаны абаҳча иахьнагӡеит.

Убасҟан, иара абаҳча аҟнеиҧш, хыхьгьы џьара ажәҩан аҵан игазшәа, аизараҿы итәаз рыччабжь дыдраҵас аҳауа иналҟьеит.

Пекани апальмақәеи рышәшьыраҿ итәаз рахьынтә аҳәса злеиҳаз ала, урҭ араӡын еиҧшыз рыччабжь акәын еиҳа иуаҳауаз, ахацәа рыччабжь аҵанарӡуан. Иҟалап, уи зыхҟьоз дара ахьеиҳаз акәымкәаны, даҽа мзызк акәзаргьы.

Усҟантәи маи азы иччоз рахьынтә аӡә лыбжьы еиҳа ирыликаауа иаҳауан.

Аиашазы, уи акыркырҳәа лыччабжь убас мчы џьашьахәык аҵан, егьырҭ зегьы ишынеибакәу ириааиуан, акыр ираҧнагон.

Ари аччабжь злакҭа џьбараз аҧҳәыс илтәын.

«Лабацәа брагьцәазар акәхарын», – длызхәыцлахьан уи уаанӡагьы.

Ааи-ааи, иара убасҵәҟа иҟан: дагьыџьбаран, дагьҟәымшәышәын зқәыҧшра маҷк инахыҳәҳәахьаз ари аҧҳәыс ҧшӡа (уаҳа иуҳәаран иҟоуи, шәара шәхаҭа иацышәҵа иацҵатәу).

Агәырҕьа-ччара анааихсыҕь, зегьы еицгәарҭеит пекангьы, аҽырбаба уи амахәҭа иқәтәаз ардәынагьы. Арцына ахабар џьаргьы иубомызт, аха зегь агәра ргеит, абри
#p 9
ардәына ахаҭа шакәыз уажәаҧхьа инеиқәырццакны хынтә амахәҭа, аларқачы ахьызшәа, изырҵысыз, насгьы, ишыҟалахыз сеидроу, аӡәзаҵәык иаамҷыдаха уи аӡәгьы изгәамҭаӡеит.

Ажәакала, иара данцәажәа ашьҭахь ауп даргьы абаҳча иҵаз абжьқәа анраҳаз, иаалырҟьаны рхәыҷра аамҭазтәи арадио аҿаркызшәа.

Пекан, аҧаҵа иҵаччо, абҕьқәа рыла ицәажәон.

Убри аҽны ақалақьаҿ ҭыҧк ыҟамызт, еимгеимцарак ыҟамызт агәырҩацәгьа иканаҧсаз лаҕырӡашак азыҳәан.

Ааи, Аботаникатә баҳчаҿы араукариа ашәҭымҭаз акәын ари аныҟалаз.

Ирацәаҩны, ирацәаҩӡаны макьана ирмаҳаӡацызт нонопелис аӡбахә, ирмаҳаӡацызт Џьжон Фицџьеральд Кеннеди Ицгәы аӡбахә… Амала, иара ихаҭагьы имаҳаӡацызт уи Ацгәы аӡбахә, избанзар, ааигәаӡоуп, еҵәала ирыҧхыз Аҟәа ажәҩан амаӡа рыбз ҟаҧшь хәыҷқәа рыла ианахьысыз уи Ацгәы абду абдуи анду андуи ркьибжьы.

Уи адагьы – макьана инаимыгӡацызт иҭҵаарадырратә усумҭа, шықәсқәак рышьҭахь «Ардәына – ишәаҳәо аҵыс» ҳәа ахьӡҵаны иҭижьыз.

Уи адагьы...

Ихадоу: макьана Аҧсны иҵысраны иҟаз аибашьра акыр ихаран, егьааигәан: жәашықәсақәеи секундқәаки ракәын иабжьаз...

XX ашәышықәса 80-тәи ашықәсқәа рзы, Сталин дыҧсижьҭеи ҩажәи жәаба шықәса ҵхьаны, ҩажәа миллионҩык рыҧсы ахҭынҵаны Аҩбатәи адунеизегьтәи аибашьраҿы
#p 10
афашизм иаиааиз Асовет ҳәынҭқарраҿы иаалырҟьаны такәаамҭа иззыҧшыз ахынҭаҩынҭарақәа ирылагеит.

Уи џырла еибаркыз абаҩ шьҭа изырҕәҕәашаз абруқәа ҧшаашьа рымамызт, зеиҕьаҟам абруқәа рзы еиҵахара шыҟамызгьы.

Бџьарла еиқәныхыз ар рпарадқәагьы шьҭа егьрылшомызт…

Ҭоубагьы, ақәыргәыҕрагьы, аматанеирагьы – зегь башан…

КГБгьы ирчақьуаз лҵшәадан…

Уи анахыс ахылаҕьара иҭалеит... Вавилон ҿыц ҵыкәкәеит, иҵшәааит.

Иҟақәан ус зҳәозгьы: егьырҭ зегь ҳарҟәаҵып, СССР хымбгалар ауамызт, избанзар, егьзхарамыз асабицәа – Алеқсеи Романови иаҳәшьцәеи – ршьа цқьа шьаҭас иаман. Урҭ мацара ршьоума – меигӡарах егьырҭ асабицәа ршьа.

Ус егьыҟан.

Уи азы иахьауажәраанӡа ирҳәахьоу рацәоуп, ҳаҧхьаҟагьы еиҳа рҳәараны иҟоуп.

Ажәакала, акоммунизм атәылаҿы макьана цқьа еилкаамыз «аҽа аамҭак» апытҟәырқәа ылнахуан, мшызҳа иазҳауан, дук мырҵыкәа ибымбылха ишәҭырц агәы иҭаны.

#p 11
Зыжәҩа ҭҟьаны иҟьалаз геник, «ҳепоха аламыси аҳаҭыри» ҳәа ззиҳәаз Акоммунисттә партиа ареспубликақәа реиҳабацәа амнахуан, ианаҭон, иара убасгьы – автономиатә республикақәа рҿгьы.

Ҳәарада, Аҧсынгьы ҽакала изыҟаломызт. Кремаль аҭӡамц авараҿы Сталин анышә дамардеижьҭеи, СССР хыбгалаанӡеи аӡәым-ҩыџьам Аҧсны иахагылаз, урҭ рызынтәыкгьы рышьҭамҭа нрыжьит аҭоурыхаҿ.

Аха дыҟан егьырҭ иузрыламҵоз аӡәы: Михаил Бҕажәба, Михаил Ҭемыр-иҧа.

Бҕажәба Хрушьчов ихаан акәын Аҧсны данахагылаз, иусурагьы усҟантәи аамҭа иақәшәо имҩаҧысуан. Аха егьырҭ ареспубликақәа реиҳабыра рцәа иҭыҵуазгьы, акала иеиҧшхарц СССР ахада, Бҕажәба урҭқәа зегьы хьаас имаӡамызт, уи иара ихазы иаҧиҵаз, бжеиҳараҩык ирзеилымкаауаз аҧҟарақәа рыла акәын ихы шымҩаҧигоз.

Хрушьчов иеиҧш, иаргьы Сталин ихааныз илаҽыз аҟазшьа бааҧсқәа дахьҿарҳәоз рацәан, аха убри аамҭазы, ухаҿы ишузаамгогьы, уи иаҧиҵеит, еиҳа аекзотика ҧшра змаз, анапхгаҩы ихатә хаҿсахьа. Абри аус аҿы ҵыргәа изнауан иара аамҭа ахаҭагьы. Ҳәарада, уи ҟалашьа амаӡамызт, Бҕажәба ихаҭа аҟыбаҩ ҷыда иламызҭгьы.

Аиашазы, аҭоурых аҿы убас иҟалалоит, аамҭеи иара иақәнаго ауаҩи анеиқәшәо. Убас иҟалеит XX ашәышықәса аҩбатәи азыбжа алагамҭеи Бҕажәбеи. Михаил Бҕажәба.

Михаил Ҭемыр-иҧа.

Михаил Темурович – абас даанхеит уи ауаа ргәалашәараҿы. Дыздыруазгьы, дыззымдыруазгьы, иахьанӡа зыҧсы ҭаны иаанхаз аӡәык-ҩыџьак, Аарцәы аасҭа Нарцәы ира-
#p 12
цәоу зҩыза-зықәла абас иҧхьон: Михалтимурович (иаб ихьӡ иара ихьӡ иалашьыхны).

Асоветтә ҳәынҭқарра иахьынӡаҟаз ишаҟазшьаз еиҧш, аурыстә <rus>«-вич»</rus> Аҧсынгьы анапхгара рҿы ахархәара аман. 19–20 шықәса ирҭагылаз акомсомолраагьы анеицәажәоз, раб ихьӡ ацрымҵакәан ҟалашьа амамызт: Давид Никифорович, Владимир Дурмишханович, Георги Владимирович…

Абарҭқәа зегьы иахьа уанрызхәыцлак, аҧышәарчча узнамырҵысыр залшом. Аҭыҧ дуқәа реиҧхыӡра иалагахьаз, иацы иҩыҵшәаз аҿар, аиҳабацәа ирҿыҧшны, рҽырзажәны, «-вич» аамҷыдаха ицәажәомызт. Аиҳабацәа ирҿырҵаауан даҽакгьы: аныҳәаҿақәа рҳәашьа. Абас «еизҳауан» урҭ – раҧхьаҟа амаҵура дуқәа раҭәашьахарц азыҳәан. Иазыҟарҵон, аибашьразы агәыҧ ҷыда шазыҟарҵо еиҧш: уаҵәтәи рҧеиҧш ижәыланы иртәыртәыр акәын.

СССР, 60-тәи ашықәсқәа ралагамҭазы еиҵагылеит, ирласгьы ирызҳауа иалагеит еинышәашьа змамыз, еиҿагылоз аҭахрақәа еимдырххоз абиҧара ҿыц. Ганкахьала, урҭ аромантикатә идеал лашақәа рыман, даҽа ганкахьала – акомфортгьы иашьҭан.

Убри аамҭазы егьырҭ дрыламҩашьо, ихазу аҭыҧ ааникылон Аҧсны анапхгаҩы – Михаил Темурович Бҕажәба.

Уамашәа иубаша: сара сзықәшәаны уи иӡбахә аацәырызгоз зегьы рхы-рыҿқәа лашон, ихьӡгьы ашәа хаак еиҧш акәын ишырҳәоз.

Уи бзианы дыздыруаз зегьы рзыҳәан «Михаил Темурович» ажәакны акәын ишырҳәаз: «Михалтимурович».

Насгьы, уи ус баша хьӡымызт.

#p 13
Саргьы уажә сҽазҧысшәоит, Михалтимурович ҳәа изысҳәарц, уи ихьӡ иҩызцәа ишырҳәоз еиҧш аҳәара, ақырҭқәа ишырҳәало еиҧш акәымкәан: <kat>Батоно</kat> Михеил, Михо, Миха, мамзаргьы Миша. Ҵоуп, «-вич» ақырҭуа илымҳа иазыманшәалам, насгьы, уи аамҭа аӡыхәашь иагахьеит, еицаҳзеиҧшыз акоммунисттә ҧсадгьыл шаҳцәгаз еиҧш, аха уеизгьы сара сҽазҧысшәоит.

Иалҵуашәа збоит. Даба, шәааӡырҩишь. Са с-«Михалтемурович» официал-биурократә «Михаил Темурович» еиҧшӡам, ус ами?

Ҳәарада, еиҧшӡам, амала, цқьа иазыӡырҩтәуп, убас ҟан…

Аҳәынҭқарра дуӡӡа акәакьҭақәа зегьынџьара аҩызцәа иман уи. Изымдыруаз ауаҩ изыҳәангьы ус иҳәон:

«Ари сҩыза иоуп».

Жәашықәса инареиҳаны Аҧсны обком актәи маӡаныҟәгаҩыс дыҟан. Ашьҭахь аҭҵаарадырратә институтқәа рҿы аус иуан (мап, сара уи инекролог сыҩӡом).

Иҩызак Алфред Нобель иӡбахә убас иаиҳәон, Нобели иареи аиуара рыбжьазшәа. (Уи атәы ҧыҭрак ашьҭахь сазыхынҳәуеит. Уажәы иазгәасҭарц исҭаху – Нобель даара пату иқәиҵон, еиҳарак – уи ипремиа.)

Иара иеиҧш тәамҩахә змамыз Иапониатәи амиллиардер Тадао Касиои иареи илакәушьаша аиқәшаҳаҭрақәа рыбжьарҵахьан (убри атәыгьы – ҧыҭрак ашьҭахь).

Пицунда Аристотель иҧсыжырҭа иҧшаауан… (Шәааи абригьы даҽазны ҳалацәажәап.)

Иара убас, иара убас…

Ишьҭхысаа ицоз XX ашәышықәса иныҟәашәала иаҧигон, иҧсҭазаара аласрала даҧысуан.

#p 14
Уи Акосмос иатәыз уаҩын, ихазы аҭынчра, агәкаршәра дашьҭамызт, «сҭәы-сыҧха» ҳәа адунеи дықәымызт. Уи адагьы уи дызлаҟақәаз рацәан…

Ауаатәыҩса зегьы: Америкаа роума, аурысцәа роума, Нигериаа роума, Азиа Маҷ иқәынхо роума злахәыз… адунеитә револиуциа аума, аеволиуциа аума – Гагарин итәы «Ҳдәықәлеит!», Армстронг Амза аҧхьатәи ишьаҿақәа,– абарҭқәа зегьы иаргьы итәын.

Зегь раҧхьаӡагьы иара итәызар акәхарын, избанзар, ауаҩра зцәыӡыз аамҭа егьырҭ агалактикақәа рҿы ауаҩ ианишьҭаз, иара ари адгьыл аҿы диҧшаауан ауаҩы, дагьиеиҷаҳаны дизныҟәон (мап, сара уи иныҳәаҿа акәӡам исҳәо).

Ажәеи ажәеи еихҳәаало, Гагарини иареи еибадыруан, Армстронггьы дидыруан, аҧаҭхь азна аҩы еицыржәхьан.

Иахьа аусурҭақәа ирышьҭаны адунеи иакәшо сыуаажәлар рзыҳәан Америкаҟа авиза кырӡа еиҳаны ианаҵанакуа, ажәытәтәии аҿатәтәии Америкатә поезиа аасҭа – сара сқәыҧшра сгәалашәоит, сҩызцәеи сареи ҳаҽкынҵа Америкатә поетцәа ражәеинраалақәа ҳанрышьҭаз, гәахәара дула ҳанрыҧхьоз.

Харантәи адыргақәа ҳзаанашьҭуан уи – Америка! Сара сабиҧара ирзаанашьҭуан адыргақәа: Виетнам ала, Хиросимеи Нагасаки рыла, 1945 шықәсазы атомтә бомбақәа анрықәрыжь ашьҭахь еиҳа иамерикатә қалақьқәахаз, иапониатә аасҭа; убасгьы Карибтәи акризис ала, ахатәы музыкеи агамбургери рыла, апрезидент Кеннеди ила…

Ҳара Америка Аҟәа абаҕәазаҿы иаабон: атәым ҳәынҭқаррақәа ирхаҭарнакцәаз амшынуаа ирымҳахәҳауаз
#p 15
аџьинсқәа рыла, ирҟаҟо арезина ала, ансамбль «Чикаго» апластинкақәа рыла, Елвис Пресли иашәақәа рыла, аеҵәҕазтә абираҟ ала, абоксиорцәеи зжакьа зҿачыз Хемингуеи ишәарыцаҩцәеи рыла, виски, «Кока-Кола», «Америка абжьы» рыла – аҳәаанырцәтәи аҕбақәа сааҭқәак ҳбаҕәаза ианкыдгылоз, бжеиҳан рхышәқәа ыҵарбаҟа иаркны…

Америка ҳазыҧшын – акоммунисттә пропаганда ацасҳәа.

Америка Аҧсны раҧхьатәи ашьаҿа ҟанаҵеит аконцерн «Пепси-Кола» иатәыз азауад аартрала. Аконцерн дыргылеит Гәылрыҧшь араион. Аҟәа ақалақь америкауаа ҷыдала пату рықәнаҵар аҭахын, иара ахьӡала иҭыҵлар «Пепси-Кола». Гәылрыҧшьаа уи ргәы иалан: Аҟәаа ламысдарала ирызныҟәеит ҳәа ирыҧхьаӡон. Убасҟан Михаил Темурович ус иҳәеит:

– «Пепси-Кола» Гәылрыҧшьаа иртәуп, рраион аҿы иҟоу ахагацәа рыҩны шыртәу еиҧш. «Пепси» ҳара ианаҳтәха, ахагацәа рыҩнгьы Аҟәа ахьӡ ала иҭаҩтәуп.

Ари заҳаз Аҟәаа рҽеиқәыркит. Абас ала «Пепси» Гәылрыҧшьаа иртәны иаанхеит.

Ашьҭахь усгьы нациҵеит:

– Иҟоу уи ауп, «Пепси» Америка агьама амоуп.

Абас Америка агьама Аҧсны иалаҵәо иалагеит.

Михаил Темурович ихаҭа акырынтә Америка даҭаахьан.

Ҽнак, уахьынтә даныхынҳә, илахь еиқәны ус иҳәеит:

– Америка, аҩызцәа, ҕәҕәала ҧхьаҟа ицаз Асовет ҳәынҭқарра ауп, уаҳа акагьы.

Уи ашьҭахь, еиҳагьы илахь еиқәны, инациҵеит:

#p 16
– Баша Америка шәазымҧшын… Сара уи закәу ҳәа акгьы сзеилымкааит, иахьыҟаҵәҟоугьы сыздырам… Зны-зынла убасшәа сгәы иаанагоит, Америка аиашазы Америка иҟоушәа…

Иахьеиҧш исгәалашәоит уи амш. Аишәа ҳахатәан – ҳара астудентцәеи иареи, саб иқәлаз ахаҵа. Адеса ҩы зҭаҧхоз аҵәца икын. Адеса иқыҭа гәакьа Гәыҧ ирҭааз акәын.

Ааи, уи Гәыҧ диит, аха уеизгьы Михаил Темурович д-Аҟәатәин ихы инаркны ишьапаҟынӡа. Ари ақалақь аҿы ауп иахьымҩаҧысыз иреиҳаӡоу амистериа, мамзаргьы, иара иҳәашьала, иҧсы ианаҟәатәиха.

Аҵыхәтәантәи ашықәсқәа рзы абри иаҟәатәиихаз иҧсы аӡбахә рҳәон зықьҩыла ауаа: аҧсуаа, ақырҭқәа, аерманқәа, абырзенқәа, аурысқәа, аукраинқәа, аестонқәа, анемсаа… Иацысҵарыма?..

Исзеиҭарҳәон: Аҟәа, Қарҭ, Москва, Сҭампыл, Шәача, Санкт-Петербург, Нальчик, Афина… Уа сҽааныскылоит.

Руаӡәы ус саиҳәеит: «Дарбанзаалакгьы иара ихатәала

Анцәа дизыҟоуп, дзыҧхьо Абиблиаҿ ихатә Библиа ибоит.

Сгәы иалоуп, Михаил Темурович цқьа дахьузымдыруаз.

Цқьа дудыруазҭгьы, и-Библиагьы удыруан».

Саргьы сшьҭалеит и-Библиа аҧшаара.

Егьеилыскааит: уи и-Библиа еилкаашьа сзаҭомызт, и-Ҟәаран сзымдыруазҭгьы, ибуддизма, Кришна изку иашәақәа, иара ихатә псаломқәа…

Ҽаӡә ус иҳәеит: «Иахьынӡаздыруа, акқәа уҷышәуеит, аха Михаил Темурович изкны жәак зумҳәаци, у-Аҟәатәиӡами?! Уи иӡбахә зегьы ирдыруазароуп. Иҟоу сзеилкаауам. Ҳара адунеи убасҟак абзиарақәа адаагалоит: асацив,
#p 17
аџьыка, ачашә, аиларџь, ачача, аҩы шкәакәа, аҩы ҟаҧшь, – арахь адунеи абарҭқәа ртәы акгьы аздырӡом. Адунеи акгьы аздырӡом Михаил Тимурович итәы, Кәыкәыр-чаи итәы, Вианор Панџьа-иҧа итәы, “Амра” атәы, “Абыжәырҭа” (<rus>“Брехаловка”</rus>) атәы… Ҳара ҳтәы ҳәа акгьы аздырӡом. Исзеилкаауам иҟоу, – у-Аҟәатәиӡами? Уи џьаумшьаӡои? Иумдыруеи, Михаил Темурович дзакәыз… Уи…»

Нас дахәыцын, деиҭаахәыцын, ҿымҭ даагылеит… Дзусҭадаз уи – Михаил Темурович?

Жәаҩыла, шәҩыла дыргәаладыршәон уи ҳанеицәажәоз.

Иҟалап, шәи ҩажәыжәабаҩтәи сыҧшааны иӡбахә анцәырига, сара хьаҳәа-ҧаҳәарада агәра згеит: аамҭа анца, Михаил Темурович Аҟәатәи афольклор, амифқәа рфырхаҵа хаданы дҟалеит… Сылақәа нхызҩар, саҧхьа даацәырҵуеит: кафек ма ресторанк аҟны, иҩызцәа дрылатәаны… Ишьҭахь – Аҟәатәи абаҕәаза амшын иӡхыҧсалоу аҕба шкәакәақәа… Ҧхынроуп, амра кашуеит, зегь рыла ишоуразароуп, аха ара иҟәандароуп – амшын ахьынтә аҧшархь суеит…

Убасҟан сара изыӡбеит, Михаил Темурович изкны ашәҟәы зҩырц – «Апрезидент Џьон Фицџьеральд Кеннеди ицгәы» («Апрезидент ицгәы»). Аха шәгәы иаанамгааит, ари ашәҟәы Кеннедии ицгәи роуп изызкыҵәҟоу ҳәа…

Убас, сара аҩра салагоит, шәара, сгәыҕуеит, – аҧхьара.

Издыруада, ишәаҳахьазар илакәушьаша, аха аиашазы иҟалаз хҭыск. Зыҧсадгьыл иқәырцаз жәларык рҩыра аиқәырхаразы абри аҩыза рхәыцит: ҭаацәацыҧхьаӡа ранбан аҟынтә нбанк асахьа аҭаны ача рӡларц адҵа рыман. Фатәыс ирымаз абри «анбан» акәын, рхәыҷқәа абри ала ирааӡон, дара рзыҳәан адунеи ранбан гәакьа ала иала-
#p 18
гон. Абри «анбан» ала ируан ачарақәа, рнарцәымҩахь инаскьаргон аҧсцәа. Цәгьароума, бзиароуама, арҭ ажәлар анеизоз, еснагь реишәа аҩы иацықәгылан уи «анбан»…

Михалтимурович зыхьӡу аҩыра адунеи иалаҧсаҟьоуп (еиҳарак Аҟәаа рыҩныҵҟа). Иҟоуп нбан заҵәык здыруа, егьырҭ – ҩба, хҧа, иааизакны издыруа – аӡәгьы.

Абри сышәҟәы – уи аҩыра агәалашәара, аҭҵаара, аиҭашьақәыргылара иазкуп.

Абас ари ашәҟәы нап асыркит, схаҭа аҩыра сеиҧшханы. Ишысгәалашәо ала изыҩуеит, егьырҭ ишсарҳәаз ала: иара изкны, иҩызцәа ирызкны, иара ихаҭа ихҭысыз, иныҟәарақәа, иқалақь гәакьа иазкны. Аиаша шәҭахызар, ауаа ҳзы иааҟалаз зегьы ишыҟалаҵәҟаз еиҧш акәымкәаны, ишаҳгәалашәо еиҧш ауп ишыҟалаз.

Убри аҟынтә аҳәара ҟасҵоит, абри ашәҟәы иану ажәақәа шәрыҧхьарц, ианым ажәақәа ракәымкәан.

Иҟами, нас, убасеиҧш иаҧхьогьы – иану ацынхәрас ианым ианаҧхьо. Ианым, аха ацәаҳәақәа ирыбжьаҵәаху. Ма автор ирыбжьеиҵәахит, ма – аҧхьаҩ. Ма рҩыџьагьы – еибыҳәаны иҟарҵазшәа.

Ари ашәҟәаҿы иану ада ҽакы иаҧхьатәым.

Ахқәа зегьы ишсарҳәаз ауп ишызыҩуа. Реиҭаҳәашьа еиҧшымызт, зегьы рхатә ҷыдарақәа рыман. Иара ҳфырхаҵагьы бзиа ибон астиль рацәа анеилаҧсоу. Иаҳҳәап, аныҳәаҿа зны-зынла аматанеиреиҧш иҳәон, даҽазных Аҟәатәи ажаргон ала – иҩызцәеи иареи ргәалаҟазаара зеиҧшраз еиҧш.

Сара аӡәгьы рыжәлақәеи рыхьӡқәеи аазгаӡом. Ашәҟәы архьанҭар ауеит. Сара сакәзар, уи аҧхьаҩ игәалаҟазаара шьҭнахыр сҭахуп – амшын афҩеиҧш, аҵар рашәаҳәабжь
#p 19
еиҧш, уи ласызар сҭахуп – ачара иахатәоу анеицгәырҕьо еиҧш, ашампан ҩы ахәыҭхәыҭыбжь еиҧш, Михаил Темурович илаф еиҧш, ҧштәы рацәала еилаарцыруа аҧхынтәи амшын аҧшаҳәеиҧш, ушьа-уда ирҭысуа аҧшӡа лыччабжь еиҧш.

Исыздырам иалҵуа: ашәҟәы-аҧҳәызба, мамзаргьы ашәҟәы-аныҳәаҿа, мамзаргьы ашәҟәы-аматанеира, мамзаргьы ашәҟәы-агәалашәара… Зегьы маҷ-маҷ… Иалҵуа аабап…

Ахи-аҵыхәеи – ииасыз амшқәа рлашара ҳцәымӡроуп!

Иҳаҩуа ҳцәыхьанҭаханы аҵахь имцароуп!

Ашәарҭарақәа зегьы ҳрыцәцароуп!

Аҧша еснагь ҳаҧра иҭачуазароуп!

Анцәа ду, ҳуҳәоит, ҳаӡхыҵра ырманшәал!

Уажәнатә издыруеит: хҭысқәак зынӡаск икьаҿхоит, икьаҿӡахоит – Иапониатәи ажәеинраалақәа реиҧш: хокку, хекку, танко, танка. Исхашҭит ишрыхьӡу, ажәар аныҧшылаха аамҭа сымаӡам. Шаҟа цәаҳәа рымои урҭ: ҧшьба ракәу, фба ракәу? Убригьы сгәалашәаӡом… Хҧа ракәзар?

Аха ахәҭа кьаҿқәагьы азин рымоуп аҟазаара. Иара ишиҳәалоз еиҧш, абригьы аҭахуп, баба!

Егьалымҵыр, Соломон аҟәыҕа иеиҧш иҳаӡбап: ашәҟәы аҭымҵра санашәыжь, саргьы уи шәанасыжьуеит.

Избанзар, ари ашәҟәы еицаҳзеиҧшуп. Аиашазы, ашәҟәы аразҟы ианырыҩуаз ишырыҩуаз иадҳәалоуп, аха убасгьы еиҵамкәа – ианаҧхьоз ишаҧхьоз.

Ҳара еицааҩит ари ашәҟәы.

Аҭакҧхықәрагьы еицаҳзеиҧшуп.

Ашәҟәы ҳара ҳаиҧыларҭоуп.

Ҳара ҳаицәажәоит.

#p 20
Зны-зынла убасшәа ҳаицәажәараны ҳаҟоуп, машәыршақә ҳаиқәшәазшәа, дәыҕбала амҩа ҳанықәыз, еиуеиҧшым ахҭысқәа еибыҳәо – ҳара ҳаҧсҭазаареи атәымуаа рҧсҭазаареи рҟынтәи. Шаҟа ибзиоузеи адәыҕба! Ишьҭхысаа ицоит, ахышә укылыҧшны иубоит ақыҭақәа, нас ақалақьқәа, нас ақыҭақәа, аҵх – амш, ҳамҩа акыр ихароуп. Ачаи ҳзааргоит. Ачаи ҳнаҿыхәо, ҳцәажәоит, ҳцәажәоит, ҳцәажәоит… Ахышә ҳкылыҧшны адәныҟа ицо аҧсҭазаара ҳахәаҧшуеит, аихамҩа ааигәара игылоу аҩнқәа ҳрыҩнаҧшуеит, ауаа зҿу аабоит, дара ҳарбаӡом. Дара адәыҕба заҵәык ауп ирбо. Ҳаргьы маҷк иҧхаҳшьоит, дара ҳахьырымбо, ҳара рыҩнқәа ҳахьрыҩнаҧшуа. Аха ишҧааури, адәыҕба ус адыруеит!

Даҽазных убас ҳаицәажәоит, амашьыналас ҳақәтәаны ҳцоушәа. Ақыҭа ақалақь аҧсахуеит, ақалақь – ақыҭа, амш – аҵх. Ҳаҧхьаҟа ишьҭоуп ихароу, ихараӡоу амҩа. Амҩақәа ирну ауаа ҳбоит, даргьы ҳарбоит. Ҳаргьы ҳарбоит, ҳмашьынагьы рбоит. Даара ибзиоуп амашьыналас! Уажә ҳазцәыҧхашьо егьыҟаӡам: ауаа ҳбоит, даргьы ҳарбоит. Убас иҟоуп амашьыналас – адемократиеи ауаа реиҟарареи адырга ссир.

Егьыраан убас ҳаицәажәоит, аокеан иху алаинер аҿы машәыршақә ҳаиқәшәаны еиуеиҧшым ахҭысқәа еибаҳҳәозшәа. Даара ибзиоуп, ҕбала амшын уанху! Ҳаӡсо ҳхуп, арахь џьарак ҳгылоу џьушьап, аҽа аамҭак ахь ҳнанагазшәа. Шаҟа иссирузеи ҳаҕба ду! Иааҳакәыршан мшынуп. Қалақь убом, қыҭа убом, ҩны убом, уаа убом… Аҕба – иџьашьахәу ныҟәагоуп, егьырҭ апланетақәа ирықәынхо иҟарҵазшәа иҟоуп. Иара – иҟоушәа, иҟамшәа. Аҕбақәа абаҕәазақәа рҿы ауп иахьубо, амшын инхылеит – «Иҧыруа аголланд» иеиҧш, инаурхоит. Аҕбақәа зегьы «Иҧы-
#p 21
руа аголланд» роуп. Аҕба еилкаашьа амаӡам, иҧсызи, ма имици реиҧш: иара убаӡом (ишысҳәаз еиҧш, абаҕәазаҿы игыламзар), аха ҧшьырқцак аҿы ишыҟоу удыруеит, иаҳҳәап, аҧшьырқца В-177 аҿы – наунагӡеи ҳәаа змами рҿы… Убри аамҭазы џьара ааигәа ишыҟоу уныруеит… Ишааҭаххаз еиҧш иаразнак иуныруеит.

Даҽазны аҳаирплан аҿы ҳаиқәшәазшәа ҳаицәажәап… Алагамҭазы шьҭа иазхоит!

Егьзымҳәаӡо ари алагамҭазы…

Ҳаиасып ҳус ахь! Аиҧылара хадақәа ҳзыҧшуп!

Ҳалагоит:

Быжьба!

Фба!

Хәба!

Ҧшьба!

Хҧа!

Ҩба!

Акы!

<lsp>Ҳдәықәлеит!</lsp>

(Сгәы исыҵанаҳәоит, ари иҭысцаз сыбжьы иахьынӡахәҭоу илахҿыхым, иҕьеҩым, ахагәрагара ацәмаҷуп. Акосмос ахь раҧхьа иҧырыз ибжьы еиҧшым. Аха уигьы, сгәы излаанаго ала, алакҩакра ицәмаҷымызт, убри аҟынтә – ҧхьаҟа!)
#p 22
#h 2

Никита Хрушьчов Иосиф Сталин иҭыҧан днеит.

Иаарласны Адунеи ахьынӡаҟоу акоммунисттә хәҭа ахада ҿыц аимпериализм ҳәаҭыхла даҿагылеит, егьрылаиҳәеит, СССР инеиҵыху акоммунизм аргылара нап шаиркыз. Инеиҵыху аргылара, еиҳаракгьы акоммунизм аргылара, хылаҧшра ду аҭахуп, избанзар, ауаҩы дахьугалакгьы дуаҩуп, Асовет ҳәынҭқарраҿгьы.

Хрушьчов, иаамҭа дызлаҧаз ала, Сталин итәгьы маҷымкәан илан, аҭагылазаашьа џьбара ишақәнаго ала дныҟәон. Зегь раҧхьаӡа иргыланы, уи иаҧиҵеит «СССР апартиа-ҳәынҭқарратә хлаҧшразы Акомиссиа», изуалны иҟаз атәылеи уи иқәынхо ауааҧсыреи ргәаҭара. Уи еиднакылеит «збиографиа цқьоу», КГБ абырҵкал икылхны игәаҭаз, ахаҳә иалцәушәа игәрагаз ауаа.

Убас ҽнак абарҭ хыхь зыӡбахә ҳәоу аҩызцәа иаалырҟьаны Москвантәи Аҟәа иааит, Бабышьара аҳаирабаҕәаза аҟынтә ишиашаз Обком аҿы инеит.

Ҩажәижәаҩык икабинет ианыҩнашыла, Михаил Темурович аҧсшәа нареиҳәан, чыбжьхьафара инеиҧхьеит. Мап, ҳара аҳаирплан аҿы акраҳфеит, Автономтә республика ганрацәала агәаҭаразы ҳаашьҭуп, аамҭа ҳамаӡам, мызкала ҳахьӡароуп, наиаҭаркит ихшәааӡа асасцәа.

Ари заҳаз Михаил Темурович гәыкала днаразҵааит, реиҳабы Геннади Михаил-иҧа дышҧаҟоу ҳәа.

Ирццакны аҭак наирҭеит: аҩыза Фигурин бзиа дыҟоуп, аха ҳара ацәажәаха ҳамаӡам, Автономтә республика гәаҳҭароуп, мызкы ауп иҳамоу.

Михаил Темурович дынкахәыцит: ирлас ак ӡбатәын.

#p 23
– Ааи, аха… Жәбома иҟалаз, – асасцәа иреигәырҕьаз аҧшәама ихиҿы аџьашьара нанылеит. – Никита Сергеи-иҧеи сареи ҳмеицәажәахьази… Аҩыза Хрушьчови сареи еибаҳамҳәахьази, сынтәала ҳара ҳашгәарымҭо, ихаҭа исаиҳәеит… Иҟалап, аҩыза Фигурин иаҳәара ихашҭзар. Ех, Никит Сергеи-иҧа, Никит Сергеи-иҧа!.. Адунеи азна деилахоуп, ихашҭзаргьы иџьашьатәӡам. Иахьа Германиа згәалашәода! Еиҭах Америка ауп зегьы ҳшьара ҳақәзырҟьо… Аамҭа заҳгои, гәаныла аасҭа иҟалаҵәҟаз еилаҳкаап, ҳаизасып иара Никита Сергеи-иҧа.

Ихиҿгьы раҳаҭӡа иааҟалеит.

Михаил Темурович иҟәардә азааигәа, истол аасҭа илаҟәны жәаҩа раҟара аҭелқәа изықәгылан. Руакы ҟаҧшьын, иуаркалеиуан, Ашықәс ҿыц аан аҧсаҵла иахьындырҳало ахәмаргеиҧш, агәҭаны илашон араӡны Кремль асахьа. Абри аҭел ҟаҧшь аҧшәма мыцхәы пату ақәиҵон.

Егьырҭ излареиҧшымыз уи акәын, иацраҳәаз аҭел акгьы иадҳәалаӡамызт, аӡәгьы имбо ус џьара астол аҵаҟа иӡуан. Михаил Темурович абри аҭел аашьҭихын, «дасит»…

Ҩ-минуҭк раҟара ҧштәыс иоуит, дзасыз аҭел шьҭырхаанӡа. Арҭ аминуҭқәа рыбжьара асасцәа еишьхныҧсыланы итәан, рыблақәа рхагәҭахь иҩеины. Адәныҟантәи иааҩуаз амышмала иқәтәаны ишәаҳәоз аҵар рыбжьы абри аҭел ҟаҧшьы иқәтәаны ишәаҳәозшәа акәын ишуаҳауаз.

Аҵыхәтәаны Хрушьчов «ишьҭихит» аҭел – иҟалап, ари еиҧш иҟаҧшьызҭгьы уигьы.

Иара ихаҭа ишьҭихит, инапала.

Михаил Темурович ихиҿы, аҭел аасҭа уҳәаратәы, иаалашеит.

– Абзиара шәымаз, Никита Сергеи-иҧа…

#p 24
– ...

– Шәара шәхаҭақәа?.. Зегьы бзиоуп ҳәа сгәыҕуеит…

– ...

– Хар ҳамам, хар ҳамам… Нина Пиотр-иҧҳа дышҧаҟоу?

– ...

– Ҳагәхьаалгеит шәҳәама?.. Ааи, ааи, иаарласны сшәызнеиуеит, иаарласны…

– ...

– Саргьы, саргьы…

– ...

– О-о…

– ...

– Шаҟ…

– ...

– Ааи, шаҟ…

– ...

– Нас, шәанбаҳзаауеи?

– ...

– Шәара шәзыҳәан убри аҩыза ҩы ҟаҧшьык сымоуп…

Еиҕьу зыҟалом…

– ...

– Еиҕьу зыҟалом, аҩы мацара акәӡам…

– ...

– Ҳәарада, Гәыдоуҭатәи, уатәи аиқәаҵәа…

– ...

– Шаҟа сшәыргәырҕьазеи, Никит Сергеи-иҧа, исҳәара сыздырам…

– ...

– Ҳәарада, Никит Серг…

– ...

#p 25
– Егьаурым, егьаурым…

– ...

– Ааи, ааи, ара иҟоуп…

– ...

– Уаҳа назҭахым роуп… Апартиа-нхаратә хылаҧшра аҟынтә. Иҭабуп агәцаракра иаҳзыжәуа азыҳәан, Никит Сергеи-иҧа… Аҩыза Фигурин иӡбахә акәын иҳамаз шәареи сареи… Ааи, ааи, Геннади Мақсим-иҧа… Усҟан аҳәара ҟасҵеит… Ааи…

– ...

– Ишҧа-ишҧа?

– ...

– Ааи, ааи…

– ...

– Ааи, ааи…

Михаил Темурович икабинет аҟны амҵ ҧырыр иуаҳауан, убасҟак иҭынчран: Хрушьчов х-минуҭк иреиҳан шьҭа «дцәажәоижьҭеи».

– Убасҵәҟа расҳәоит, Никит Сергеи-иҧа…

– ...

– Ааи…

– ...

– Аҷара…

– ...

– Аҷара гәарҭарц?.. Аҷара?..

– ...

– Ааи, ааи… – Убасҵәҟа расҳәоит…

– …

– Иахьаҵәҟа Аҷараҟа ицарц. Аҷара…

#p 26
– …

– Никит Сергеи-иҧа… Ҽнак акәзаргьы исзыншәыжь урҭ… Егьаумҳәан, исасцәоуп… Насгьы, убасеиҧш ҩык сымоуп… Иауазар, ҽнак, Никит Сергеи-иҧа…

– …

Акабинет аҿы ҩаҧхьа иҭынчрахеит – Никита Сергеи-иҧа даҽа ҩ-минуҭк «дцәажәон». Аҵар рыбжьы акәын игоз – адәныҟа акәымкәан, абра аҭелқәа ирықәтәаны ишәаҳәозшәа. – Зхацкы сцаша…

– …

– Ҳахьҩежь…

– …

– Гәахәара дула исыдыскылоит…

– …

– Салам сызрышәҭ зегьы, Никит Сергеи-иҧа: Ниниа Пиотр-иҧҳа, Сериожа…

– …

– Иҭабууп, иҭабуп…

– …

– Саргьы шәгәыдыскылоит…

Аҭел ҟаҧшь аҭыҧ инықәиҵеит.

Михаил Темурович ҧшьаала асасцәа рахь даахьаҳәит. Уи ихиҿы, Дон-Кихот иеиҧш, гәырҩак, гәҭахәыцрак анубаалон. Ибжьы мырдуцәакәан ҿааиҭит:

– Ҳаҭыр зқәу, ишәаҳаит зегьы, – инацәа хыхь ирхеит. – Ажәакала, Аҷара ауп игәашәҭаша… Ҳаиҧылара агәахәара снаҭеит… Сгәы иалуп… Аха ҳара ҳахьгьы шәымҩахыҵышт ҽазны… Аха уажәы ус баша шәысзышьҭуам, асас дахьқәа рзыҳәан исымоуп уаҳа назҭахым аҩы ҟаҧшь. Калдахәа-
#p 27
ратәи аҩы ҟаҧшь ахьӡ хара ицахьеит, уи егьырҭ реиҧш иџьбарам, егьаужәыргьы уашьӡом… Ажәакала, ашоколад иаҩызоуп… Насгьы, шәареи сареи ҳаиҩызцәами…

Михаил Темурович, Обком актәи амаӡаныҟәгаҩ, иара убасгьы Аҧсны апартиа-нхаратә хылаҧшразы Акомитет дахагылан.

Иколлегацәа гылан икахәыцуа. Нас руаӡәы, реиҳаб иакәхарын, дакуа-дашьҭуа даацәажәеит:

– Ҳара аҳаирплан аҿы акраҳфеит, аха ҳамаӡам, Аҷара Автономтә республика ганрацәала игәаҳҭароуп, аамҭа ҳамаӡам, мызк заҵәык ала ҳахьӡароуп…

Ианца, Михаил Темурович даахьаҳәит ара иҟаз Обком амаӡаныҟәгаҩ Пиотр Красински иахь:

– Убома, Пиотр Пиотр-иҧа, ишыҟалало аҧсҭазаараҿы…

Уи ашықәса, Аҷара асы ҕәҕәаны ишаузгьы, ауаа ргәалашәараҿы инхеит «СССР апартиа-нхаратә хылаҧшра» агәыҧ анырҭааз ашықәс ҳәа, иаалырҟьаны Аҷара иааз, нас инықәҳа ицаз.

#h 3

Уи атәы иброшиура ауп исазҳәаз.

Уи ҭыжьын аҭыҧантәи аҭыжьырҭа «Аҧсны аколнхаҩы ибиблиотека хәыҷы» аҿы.

Аҭҵаарадырра-популиартә ҭыжьымҭа.

Акамбашь ауп изызку.

Аха аҭҵаарадырра ҳаракы иҭнаҵаауа акамбашь акәымызт уи, иара аӡәзаҵәык иибахьаз, иидыруаз иазкын. Аха уеизгьы ари аҭҵаарадырратә усумҭан, насгьы… Адам иа-
#p 28
асҭа ақәра змоу аҧстәы иазикыз иара иашәа, иара иҧсалом, иара игимн.

Аредакциаа ирҩыз аҧхьажәа ацуп, уи ҩынҩажәижәаба шықәса шьҭахьҟа синагаеит.

Шәааи ҳааӡырҩып:

«СССР Акоммунисттә партиеи аиҳабыреи адҵа ҟарҵеит: иааиуа ашықәсқәа ирылагӡаны акырынтә ишьҭыхтәуп адгьылқәаарыхреи арахәрааӡареи раалыҵ, есааира еизҳауа ауааҧсыра рҭахрақәа рынагӡаразы. Аҧсны АССР аколнхаҩцәа, МТСи асовхозқәеи русзуҩцәа, КПСС XX аизара ду ақәҵарақәа ргәы ацҧыҳәаны, ақыҭанхамҩа аизҳаразы алшара ҿыцқәа рыҧшаауеит, афбатәи ахәышықәса заанаҵ инарыгӡарц азыҳәан.

Аҧсны АССР арахәааӡара аганахь ала зегь раасҭа еиҵаханы иҟоуп акамбашьааӡара. Арахь, Аҧсны аҭагылазаашьа злаҟоу ала, акамбашь акыр ихәарҭоу, ҽакала иузымҧсахуа ҧстәуп. Убри аҟынтә иахәҭаны иҳаҧхьаӡоит ари аҧстәы аҿиара иазку азҵаара азхьаҧшра».

Акамбашь иазку иара иажәабжь ари аҧхьажәа зынӡаск еиҧшӡам. Иара ихаҭа иаамҭа, егьыс аҽа аамҭак дшеиҧшымыз еиҧш. Иара иеиҧш, уи икамбашьгьы иацтәи, иахьатәи, уаҵәтәи, насгьы идырым, уаҩ ихаҿы изаамго аамҭақәа ирылан.

Иажәабжь хациркуеит абас: аӡәгьы издырӡом, акамбашь ауаҩы ианибжьаз, Вавилон ахаҳәқәа асахьа шырнугьы. Месопотамиа егьырҭ аҭыҧқәа рҿгьы ирбеит уи асахьа.

Иҟалап, 5500, ма 5600 шықәса раҧхьа ирыбжьазар акамбашь (уи бзиа ибон, анырра ҕәҕәа ҟарҵарц азыҳәан, арыцхәқәа ишиҭаху рырхәмарра).

#p 29
Џьоукы, акамбашь атәыҩақәеи ахыбаҩи анҭырҵаа, уи хымҧада Индиа ауп иахьцәырҵыз ҳәа ирыҧхьаӡеит. Егьырҭ, акыршықәса ашьапқәа анҭырҵаа, Месопотамиатәуп рҳәеит.

Иҟалап, адгьылбжьаха Целебес акәзаргьы, уа иахьагьы ибнатәу акамбашьқәа – аноа – рацәоуп.

Мамзаргьы зынӡаск Филиппинтәи адгьылбжьаха Миндоро акәзар (акамбашь Миндоро, Миндоротәи).

Иааизакны, ҩ-гәыҧкны рҽыршоит акамбашьқәа рыжәла: африкатәи, азиатәи. Африка ибзианы ирдыруеит зтәыҩа кьаҿу, ицәыҟаҧшьу акамбашь. Аӡиа Чад ааигәара иуҧылоит иеиқәаҵәоу.

Ибнатәу акамбашьқәа рацәаны иҟоуп Индиа, Бирма, Цеилон. Азиатәи акамбашь азиатәи аҵх еиҧшуп: иҭынчуп, ишьшьылаҳуп, еихышәашәо иҟоуп.

Африкатәигьы еиҵамкәа еихышәашәо иҟоуп.

Китаи Христос иаанӡагьы ирыбжьахьан ицәыҟаҧшьуиҕроу акамбашь.

Иапониа акамбашьқәа шамахамзар зшьапқәа кьаҿу роуп. Ладатәи Европиатәиқәа урҭ акырӡа иреиҧшым. Урҭ зынӡаск иреиҧшӡам Кавказтәи акамбашьқәа.

Кавказтәиқәа инарылукаартә иҟоуп аҧсуа камбашь.

Аҧсуа камбашь уамашәа игәыҧшқоуп. Ирҳәоит, атамагәаҕь агәыдуҵар, иҧсыр алшоит ҳәа. Аӡәгьы издырам, атамагәаҕь хәыҷи акамбашь дуӡӡеи ирзеилоу. Насгьы, макьана аӡәгьы имбац атамагәаҕь иашьыз акамбашь.

Ҳа ҳкамбашь амч ду амоуп – ҩ-тоннак рҟынӡа аидара агар алшоит.

(Уеизгьы, иагәыдшәымҵалан акамбашь атамагәаҕь.)
#p 30
Ашьапқәа шәпоуп, иҕәҕәоуп, ашьапхы ҟьаҟьоуп, еимҿаҧоуп. Аҿаҩареи алаҕьареи имырхьаакәа ҧшьаала ирҿысуеит, зыҧсҭазааратә ҧышәа иарҟәыҕаз ахаҵа иеиҧш.

20–22 шықәса ннаҵуеит.

Ашықәс аҩныҵҟа акамбашьхьа 1000–1400 литра рҟынӡа ахш амҵуеит – ажәхьа аасҭа ҩынтә еиҳаны. Уи ахш ихәшамацараха иҟоуп. Ахәдахьааи, егьырҭ ачымазарақәа жәпаки рзыҳәан рхы иадырхәоит.

Акамбашь харҵәы знык агьама збаз, ахаан ихашҭӡом. Арыжәтә уанашьлак, цәгьа бзиа уалнаргоит.

Акәац акәзар… Шәааи, иара ихаҭа уи атәы шиҩуа ҳахәаҧшып: «Акамбашьжьы иалху ажьҵаа аҵәы иахаҵаны иуӡыр, унацәа адуфалартә ихаауп».

Акамбашьжьы жәны, аџьыка ахьшьны – иссирӡоуп.

#p 31
Исхашҭыз: акамбашь харҵәы убасҟак ижәпоуп, ҳәызбала иҧуҟап (ҽнак ихаҭа дысзаҧхьеит уи аброшиура, даҧхьон, имҩатәны ҭыҧқәак хазы дрыхцәажәон).

Акамбашь ацәа ажәцәа аасҭа ачҳауеит, атәыҩақәагьы ацә атәыҩақәа раасҭа иҕәҕәоуп. 1956 шықәсазы акамбашьқәа 66,2 % Аҧсны амхқәа рцәаҕәеит (бзиа иибаз инагӡаҵәҟаны бзиа иибон).

Аха фермак-ҩфермак абахәои, зегьынџьара иргылатәуп акамбашь фермақәа. Уи азыҳәан аҭагылазаашьа ссир ыҟоуп иара Гәыҧгьы, убас Кындҕ, Аӡҩыбжьа, Кәланырхәа, Аҷандара, Аацы…

Акамбашьқәа аӡмахқәа даара бзиа ирбоит, инарҭаианы қьафла аамҭа рхыргоит. Аӡмахқәа ишырҭабылгьо, дгьылбжьахак аҿы инеиуеит, уаҩгьы, аҽа ҧстәыкгьы ахьзымнаӡо. Нас уа иҳәуеит. Мамзаргьы аӡмах иҭаҳәуеит:

апҟыз, ачалеи, еиуеиҧшым аҵиаақәа – имаҷым излачаша.

Акамбашьқәа, ажәқәеи ацәқәеи реиҧш акәымкәа, аҟәынџьгьы рфоит. Урҭ иманшәалоу, хашәала бзиа змоу, анхамҩаҿы даара ихәарҭоу ҧстәқәоуп. Ианҵатәуп ирацәаны!

Акамбашь унапы нахьурсыр, рацәак иагәамҧхошәа унарбар ҟалоит. Аха рҟазшьа бзианы издыруа иуаиҳәоит, шаҟа бзиа ирбо иануршьышьуа, еиҳарак ахәда.

Насгьы акамбашьқәа ақәа уамашәа бзиа ирбоит – ақәа ами аӡмахқәа ӡыла иҭзырҭәаауа.

Ишдыру, Аҧсны ақәа лассы-лассы иаулоит.

#p 32
#h 4

Сара исыман ацгәы – Малка. Ус игәасҭеит, аквариум иҭоу аҧсыӡқәа есааира ишмаҷхоз, рхыҧхьаӡара ишагхоз. Еилыскааит, уи Малка ашьапхыцқәа ишырусу, аха лабҿаба иақәыскыр акәын.

Ҽнак, сдәылҵуашәа ҟаҵаны, сышьҭыбжь рҕәҕәаны ашә ахь сҿынасхеит. Сымдәылҵыкәа ашә ҩкыдысҟьан, ацаҧхагьы абарқәам инҭасырҵәиит, схаҭа сҽыҵәахны амаҭәашьқаф снавагылеит. Нас ҧшьаала, сшьапҧынҵа сықәгыланы ауадахь снеит. Сыҧшызар, Малка, са сдәылҵыз џьшьаны, аквариум ашьапы нӡаанаршьшьылан, аҧсыӡкра иаҿуп.

Михаил Тимурович ацгәы дызлеиҧшыз ыҟан: дагьгәыбзыҕҩын, дагьгызмалын. Амала, иара зегь раасҭа игәыбзыҕу ацгәы даҩызан – иреиҕьу ала аҟазшьақәа зҟазшьоу.

#h 5

Бҕажәба ихаан, Актәи амаӡаныҟәгаҩс даныҟаз, сара Гәылрыҧшь араион, Ҵабал ақыҭа аколнхара хантәаҩыс саман. Хҭыск шәзеиҭасҳәар сҭахуп. Аџьықәреи ҭаҳгалон, ақыҭа зегьы амхы иҭан. Аплан ҳадуп, инаҳагӡароуп. Саргьы тәамҩахә сымам, зны аҩада сыҟоуп, зны – алада, амхқәа срызнеиуеит, аус шцо сахылаҧшуеит. Амш бзиоуп, амра каххаа иҧхоит.

Ажәакала, ҽнак бригадак аҿы ачача сдыржәын, аканторахь схы самыхәо сашьны сааит. Амҩан аҧсык ауп исыгхаз с-«Виллис» ала аҵла сасырц. Сныҟәцаҩ са са-
#p 33
асҭа дашьын, сара сакәын аҧсҟы зкыз, иара, сныҟәцаҩ, ашьҭахьтәи атәарҭа дықәианы дыцәан...

Аконтора ажәын, зегьы уадакаҿ ҳтәан, егьи ауада аҭәа ҩнажьын. Дсыман усҟан абухгалтер, ҿымҭзҩакы, сҭыҧ дашьҭан: дыҽхәон, аҵара сымоуп ҳәа, ҵараиурҭак дшалгахьоу алагьы шәҟәык ҳирбалон. Сара иреиҳау аҵара сымамызт, уи акәын изырҳәоз. Ажәакала, сҭыҧ деиҧхыӡуан.

Абри сбухгалтер ус иасҳәоит: «Сашьуп, ана аҭәа сылаианы сыцәоит, исызҵаалакгьы, амхахьы дыҟоуп ҳәа сызраҳә, нас, иҟалап, араион ахь сцар».

«Бзиоуп, – иҳәеит иара, – ус иҟасҵоит, ҳәарада».

Аҭәа сыҽныласыжьын сыцәеит. Санҿыха, ахәлара иалагахьан. Сҩагылан суада сыҩналеит. Сбухгалтер дтәоуп, ақьаад ак аниҵоит, иҧхьаӡоит, ашьчот ҭаиршәуеит. «Аӡәгьы дсышьҭаӡамзи?» – сиазҵаауеит. «Ааи, Бҕажәба дыҟан, дшәазҵаауан». Убас ҭынч иҳәеит, ихы дымҩахаӡакәа… Сара адабла сысызшәа сҟалеит: «Нас?» – «Амц дысзымжьеит…» – «Нас?!» – сҵаауеит. «Анатәи ауадаҿы дыҟоуп, сҳәеит…» – «Нас?!» – «Дныҩналан, уибеит, аҭәа ушылажьыз, ухәда абжьы рго. Ажәакала, уаҵәы ашьыжь Обком ахь дуҧхьоит. Убасгьы, ачача акәхап иижәуаз, аҭәа зегьы афҩы алаирчит, иҳәеит. Шьахәла ижәуазар акәхап, иҳәеит».

Сҭаирхеит, алахша… Сгәы ҧжәеит, схы ҧжәеит, аха иҟасҵарызи, дысзымшьит. Бҕажәбеи сареи знызаҵәык акәын ҳанеибабахьаз, еишәачарак аҿы. Иусхәызи, сҵаауеит, сколнхара еицаҟьахь, иара иеиҧш амаҵура ду змоу?! Сара еиҳарк сзыцәшәоз араикомрааи араиисполкомрааи ракәын, Бҕажәба ихаҭа са сахь дымҩахыҵуеит ҳәа иҟадаз! Ахаангьы уи аҩыза схаҿы иааиуамызт. Аха ус идырлон
#p 34
уи – иаалырҟьаны дынулаҳауан. Аҭагылазаашьа зеиҧшраз еиликаарц иҭахын, сара мыжда.

Ажәакала, адырҩаҽны ашьыжь, сшьапқәа сыҵаҟәало, Обком ахь скылсит, Бҕажәба дсыҧхьоит ҳәа. Самырхуеит, ҽакалагьы ҟалашьа амаӡам: ҧсеилахараха, аколнхара ахантәаҩы аҽнычыбжьон ауатка иҽарганы, аҭәа иҽылажьны дыцәоуп. Сныҩналеит, аха ҳаҕеимышхара – сыбз сыхәлашәаны. Бҕажәба ани дазҵааит, ари дазҵааит, аплан иҳәеит, аҳауа зеиҧшрахо иҳәеит, ахаш иҳәеит, арыжәтә иҳәеит, аха иацтәи азы ҿиҭуам. Сара сыҧшуп, уажәымзар-уажәы иаацәыригоит, сынҟәыбасагьы сықәиҵоит ҳәа… Иара иакәзар, егьҟамлазшәа, зынӡаск ҽакы даҿуп.

Аҵыхәтәаны: шьҭа уца, уусқәа нагӡала.

– Михаил Темурович, уаҳа акгьы сашәҳәар шәҭахӡами? – ашә аҿы снеихьаны инҭыскааит сыбжьы.

– Ааи, иуасҳәарц исҭахыз. Убухгалтер дысгәамҧхеит, излазбаз ала, дуаҩ ҽеим, даҽаџьара диага.

Сара ахыкәаалеиҧш сындәылҟьеит Обком, сышиашаз – аколнхарахь. Сшааиз еиҧш абухгалтер иасҳәеит: «Уареи сареи аус ҳзеицуам, аҩыза».

Иаргьы мап имкит, ҧшьаала дҩагыланы дцеит.


#h 6

Изларҳәо ала, Фидель Кастро Аҟәа дыҟаӡамызт… Дышҧаҟамыз, дыҟан. Аха уи здыруаз маҷыҩӡан, иуҳәар ҟалоит – аӡәгьы издырӡомызт.

Фидель Пицунда дшыҟаз зегьы ирдыруеит, аха Аҟәа?..

Ари абас иҟалеит. Сара усҟан Бҕажәба дзыхьчоз срылан, ҳара – ахьчаҩцәа – аӡәгьы ҳизгәаҭаӡомызт, ус
#p 35
иаҭахын, ус иҟан ҳусушьа. Иахьа амаҵура змоу рацәак дыҟамзаргьы, еиҳәҭаҧало ахьчаҩцәа ицуп. Усҟан ҽакала иҟан, ҽа аамҭан, аамҭа бзиан.

Хрушьчов Кастро Пицунда дааигеит. Ҽнак урҭ Лыхныҟа инарыҧхьеит. Ҭамадас дыҟан, ҳәарада, Бҕажәба. Мжаванаӡегьы дрыцын. Иржәуан Лыхнытәи аҩы ҟаҧшь. Темурович аҧаҭхь ҽаанбзиала ҳәа Фидель Кастро изишьҭит. Исгәалашәом, закә ныҳәаҿаз. Каcтро ҧыҭк ижәхьан, аҧаҭхь мап ацәикит. Еергьҳәа зшьапы иқәгылаз Хрушьчов, Кубаа аҩыжәшьа рыздырӡом, иаажәг аҧаҭхь, сара изжәуеит иҳәан, Гәдоуҭатәи араиком актәи амаӡаныҟәгаҩ Дмитри Хәарцкиа ицижәырц далгеит. Аха уигьы илымшеит – Хрушьчовгьы изҭамырцәит, абжа Хәарцкиа иқәиҭәеит. Дмитри Андреи-иҧа акостиум шкәакәа ишәын, аҩы ҟаҧшь анигәыдҭәала, дырхәны ашьа ихьшушәа дҟалеит. Хрушьчов акьаҿ «украинка» ишәын, аиқәа шкәакәа ишьан. Уигьы ашьа ихьшушәа дгылан. Рҩыџьагьы аҩы ҟаҧшь рхьыкәкәон.

Хрушьчов иаразнак Пицундаҟа идачахь дыргеит. Хварцкиагьы аҩныҟа дцеит, Мжаванаӡегьы дцеит, аҧаҭхь нҭыркәкәаны ижәын, дцеит.

Кастро даанхеит.

Уахынлан, асааҭ акы ҟалахьан.

Бҕажәба Кастро дыхҭеикит: Аҟәа умбаӡацт, уаала Аҟәанӡа ҳцап, уи Гавана еиҧшуп, арагьы иуҧылоит аколониалтә архитектура иатәу абаҟақәа, сааҭк аҩныҵҟа зегьы рбара ҳахьӡоит, уаҵәашьҭахь уцоит усгьы, Аҧсны еиҭа уанбаанагои, ҳцап, ҳахәаҧшып, закә қалақь ссиру убап Аҟәа!

Кастро дазааигеит, иазааигеит, акыр ишыуадаҩызгьы, ЦК аҟынтәи ицыз ахьчаҩцәагьы.

#p 36
Апартизанцәа реиҧш ҳаҽӡаны Аҟәаҟа ҳдәықәлеит, х-машьынак ҳрықәтәаны: Фидель ихьчаҩцәа, Тимурович ихьчаҩцәеи ихаҭыҧуаҩцәеи, аиҭагаҩ.

Асааҭ хҧа рахь аус ауаны Аҟәа ҳааит, аҧшаҳәа ҳануп. Ақалақь ыцәоуп, амҩадуқәа аӡәгьы дрынӡам, аха ҳара, ахьчаҩцәа, ҳгәыҳҽануп.

Абаҕәаза аҟынтә Адрамтеатр ахь ҳнеит.

– Нас иахуҳәаауеи, иқалақь бзиами Аҟәа?

– Аиашазы, иссируп, – иҳәеит Фидель, ижакьа инацәақәа алшьуа.

Ус атеатр аҧхьа иҟоу, агрифқәеи, агрифонқәеи, егьырҭ аҿаасҭақәеи зҭагылоу афонтан аҟынтәи, аҭынчра еилаго, игеит адаҕьқәа рыбжьы. Афонтан аус ауӡом, ирцәоуп, убри аҟынтә адаҕьқәа рыбжьы уамашәа идууп, адунеи амҽханакит. Сара иџьасшьеит: уа ахаангьы адаҕьқәа рыбжьы смаҳаӡацызт. Ақалақь иахылаҧшуаз ишрыхәҭаз аус рзымуит, мамзар, уи агәҭаны адаҕьқәа рыбжьы гозма?! Афонтан нап адкыламызт уаҩҵас.

Фидель иџьашьаны дҵааит: «Мшәан, адаҕьқәа рыбжьоума исаҳауа, мамзаргьы слымҳа сажьоу?»

Ҳәарада, Бҕажәбагьы асеиҧш дақәгәыҕуамызт, аха иаразнак ииҳәаша иҧшааит: арҭ ҷыдала ҳаззыҟоу, ҳазыгәдуу даҕьқәоуп, убри аҟынтә ақалақь иреиҕьу аҭыҧқәа рҿы иҳамоуп. Уи ашьҭахь акыраамҭа Аҧсны ада џьаргьы иуҧымло адаҕьжәла аӡбахә иҳәон: ари ажәла иахьӡуп «асас даҕь».

Адаҕь ажьы бзиа избоз Кастро Михаил Темурович ииҳәаз иаразнак ихаиҵеит: «Илакәушьаша адаҕьқәа шәымазаап шәара!»

Ажәеи ажәеи еихҳәаало, шықәсқәак рышьҭахь, Бҕажәба актәи имаӡаныҟәгара анышьҭеиҵахьаз, адаҕьқәа иры-
#p 37
зкны ашәҟәы ҭижьит, сымҩашьозар, убрагьы абри Аҧсны ада џьаргьы иуҧымло «асас даҕь» аӡбахә иҳәоит.

Абасала, Фидель Кастро Аҟәа дыҟаӡамызт зҳәо рыгәра шәымган, дыҟан Фидель Аҟәа, сан дымсааит, дыҟан, аха уи атәы здыруа маҷӡоуп. Урҭ рахьынтә сара аӡәк соуп иаанхаз… мап: Фидели сареи. Убри аҟынтә, Фидель аӡә диазҵаар, уҟазма Аҟәа ҳәа, уи сыҟан шиҳәо здыруеит. Ҳасас дахь уи ихашҭызар, атеатр аҧхьа зыбжьы иаҳаз «асас даҕьқәа» ртәы шәиазҵаа, усҟан хымҧада игәалашәоит уи аҵх.

#h 7

Сҩызак ахьча ла иман.

Иажәит, рыцҳа.

Ҽнак сҩыза аҩныҟа иааигеит аласба, уигьы ахьча ла иаиуан.

Аласба хазы аҭра ҟаиҵеит ашҭаҿы, рҭаацәара иадикылеит.

Алажә уи агәы иалсит. «Ус анакәха, шьҭа сырҭахӡам», – аҳәан, ицеит.

Аџьармыкьа тәарҭас иалнахит, уа акраҿарҵон, иаргьы иалшоз ала аџьармыкьа иацхраауан.

Ҧасатәи аҧшәмацәа рахьынтә аӡә дабар, игәыбзыҕуа инаидгылоит, инапы арбзоит, аҩнынӡа днаскьанагоит, аха аҭаацәа зегьы егьа идыргәыбзыҕыргьы, егьа иршьышьыргьы, ашҭа иҭалаӡом, ҩаҧхьа аџьармыкьахь ихынҳәуеит.

Даара агәы иасит ҳәа иаҧхьаӡон.

Уи аҭаацәара убасҟак бзиа иабон, агәы иахьасыз рзанажьуамызт.

#p 38
Нагӡара амазааит уи ала аҧагьара!

Абри аныҳәаҿа зегьы инҭыркәкәа иржәыроуп!

#h 8

Абаа аҩныҵҟа ҳаҟан, иааҳакәыршаны аҕацәа тәан, ҳаҧшын, урҭ анжәыло ҳәа. Аҵыхәтәаны ҳәа, «наӡаӡа абзиараз» еибаҳҳәон, ҳнапқәа еимаҳхуан, ҳабџьаргьы ҕәҕәала иаанаҳкылон…

Ҳаҕа ихабар ыҟамызт.

Ачеи аӡи анҳамҵәа, ҳачҳареи ҳгәхымшәареи анҵыкәкәа, абаа ҳҭыҵит, ҳабџьар каҳаҧсеит, аҕа ҳаҽиаҳҭеит.

Аха ҳаҕацәа ықәҵхьазаарын, уажәы ӡиас ҧшӡакы аҧшаҳәаҿы, шәышықәса зхыҵуа аҵлақәа рышәшьыраҿы итәаны чара руан, аныҳәаҿақәа шьҭырхуан – ҳара ҳзыҳәангьы.

Убасҟан инеимаҭәаны аҵәыуара ҳалагеит… Ҳҵәыуан, аха Анцәа ҳаиҭабууамызт.

#h 9

«Раҧхьаӡа акәны амшын уанҭало, 2–3 минуҭ еиҳамкәаны уҽукәабароуп, нас маҷ-маҷ иацҵо, 10, уи моу 15 минуҭ рҟынӡагьы уҽӡааукылар ауеит. Мышкахьы знык еиҳамкәа уҽукәабозароуп, даара згәабзиара ҕәҕәоу ҩынтәгьы рҽыркәабар ауеит, убригьы 3–4 сааҭ рыбжьаҵаны»

( «Аҳақьым иабжьгарақәа», 1937 ш. )
#p 39
#h 10

Усҟан сара аус зуан Гәылрыҧшь араионтә газеҭ аҟны. Зны Аҧсны ашьха иркыз ашьауардын иазкны дырраҭара хәыҷык анысҵеит. Уаҟа исҳәон, амҵәыжәҩақәа еиҵыхны 2 метраки 80 сантиметреи иҟоуп ҳәа. Ареспубликатә газеҭгьы иакьыҧхьит ари сдырраҭара, амала, уа ус ианын: амҵәыжәҩақәа 3 метраки 80 сантиметреи иҟоуп ҳәа. Ҩ-мчыбжь рышьҭахь Қарҭтәи газеҭк ианырҵеит ус: Аҧсны иркит ашьауардын, уи амҵәыжәҩақәа еиҵыхны 4 метраки 80 сантиметреи иҟоуп.

Ари аинформациа Вианор Ҧачлиа Москваҟа ишьҭит, ажурнал «Адунеи акәшамыкәша» ахь. Амала, уажәы ашьауардын амҵәыжәҩақәа быжьметрак рҟынӡа «ирызҳаит».

#p 40
Аҟәа иааит аҳәаанырцәынтәи аҵарауаа – ажурнал «Адунеи акәшамыкәша» ианыз адырраҭара иашьҭаланы. Аҳәара ҟарҵеит, адунеи зеиҕьаҟам ашьауардын ддырбарц.

Урҭ ирҧылеит Вианор Панџьа-иҧеи Михаил Темуровичи.

– Рыцҳарас иҟалаз, ашьауардын ҳацәцеит, – илахь еиқәҵаны ираиҳәеит Михаил Темурович.

Убасҵәҟа илахь еиқәҵаны, ари шҵабыргу шьақәирҕәҕәеит Вианор Панџьа-иҧагьы.

Нас Панџьа-иҧа ҿааиҭит:

– Иҟалаз ҟалеит, аха еиҳагьы иџьашьахәу шәасҳәоит уажәы. Абнауаҩы изкны узықәгәыҕша адырра ҳауит. Уи аӡиа Риҵа азааигәара тәарҭас иман, убра џьара иҧсжырҭагьы ыҟоуп.

Мызк аҩныҵҟа аҳәаанырцәтәи аҵарауааи Вианор Панџьа-иҧеи абнауаҩы ишьҭан, аха баша.

#h 11

– Ассир! – икьатеих ҧҵәо дыччон Михаил Тимурович. – Ихәыцны иҟаиҵазар, уи дгениуп!

Арҭ ажәақәа рацәак ирзымдыруаз поетк изкын, Аҟәатәи адрамтеатр асцена аҟынтәи еицырдыруа ашәҟәыҩҩы имшира идныҳәало данцәажәа ашьҭахь. Ашацашацаҳәа амикрофон ахь днеин, иџьыба еикәарҽы иҭаз ақьаад ааҭиган, ибжьы ныҭцаны даҧхьеит:

– Ҩ-шьышьык, ҧшь-шәишәик, жәа-кәтык… Ашәҟәыҩҩы дназлоу зегьы шанханы иаанхеит…

Нас ччараха ирысит!

#p 41
Иҟалаз уи ауп, ақәгылара адагьы, апоет аишәачара аиҿкаарагьы инапы ианызаарын, иқьаадқәа ицәеилаган, ачыс-мыс рсиа даҧхьеит.

#h 12

Иажәыз, аха еснагь иҿоу, акультура ду злысхьоу, иҟәыхоу с-Европа! Уара акгьы уздырӡом ссацивии сџьыкеи ртәы, сыӡқәеи сыҩқәеи ртәы, аилаџьи ачашәи ртәы. Егьуздырӡом ҳныҳәаҿақәеи ҳчарақәеи ртәы.

Сара лассы-лассы узбалоит, иуҳәар ауеит – есымша, уара… Алашара злымсуа асаркьа ҳабжьоушәа: сара узбоит, уара – мап.

Иабахәа, знык иадамзаргьы унаҵаар: сшыҟоу-сшану, сзеигәырҕьоу, сгәы казыжьуа, исаҳә исхароу, сахьиашам…

#h 13

Ҳашҭа иҭанагалеит аласба кашәарах. Уи еиқәаҵәан, убри аҟынтә Пеле ҳәа ахьӡаҳҵеит. Даара игәыбзыҕын, зегьы ршьапы иаҵаҳәуан, зегьы рнапы абзарц иашьҭан.

Ҽнак амҩаду аҿы амашьына асын иашьит.

Ахәыҷ иеиҧш акәын ишыҧсуаз, ауразоуроу аҟәараҟәара еиҵасуан, аҧсыҧ загомызт.

Ус даацәырҵит Михаил Темурович. Аласба аҧхьа дшьамхнышгылан, аршьышьра далагеит, ажәақәак аиҳәон.

Пеле инапаҿы иҧсит.

#p 42
Михаил Темурович дҩагылан, жәак мҳәаӡакәаны дцеит.

Михаил Темурович анышә данарҭоз аҽны иҵәыуара сахьнеиз, даара иқәсхьаз ашьапеимаақәа ишьаны избеит. Снеиҵаҕәҕәеит. Пеле аныҧсуаз аҽынгьы абарҭ аимаақәа ракәын ишьаз.

#h 14

Аресторан «Мархьаул» ахь дааҳаҧхьеит еицырдыруа ажурналист Кузнецов. Аресторан аҧхьа анышә иҵаз аҳаҧшьа дуқәа аниба, Михаил Темурович иахь даахьаҳәит: – Шықәсык аҧхьа саныҟаз, еиҵазшәа збеит.

– Иреизҳаит, – иаразнак аҭак ҟаиҵеит Михаил Темурович. – Анышәаҧшь иалхыми. Убри аҟынтә, анышә ианыҵоу, маҷ-маҷ ирызҳауеит.

– Уи шҧа?! – иџьаишьеит Кузнецов.

– Иреизҳауеит, – Михаил Тимурович ииҳәаз дадгылеит аресторан аиҳабгьы. – Ҽааны шәаа, ижәбап.

#h 15

Ишәҟәы «Аҧсны ишәаҳәо аҵар» аҟны уи иҩуан: Аҧсны иҟоу ажәардәына еиуеиҧшым 18 шәа аҳәоит. Егьырҭ атәылақәа рҿы уи 5–7 иреиҳам иаҳәо ашәақәа.

Убри ашәҟәаҟны убасгьы апарпар аҟазшьақәак аҧсуа жәардәына иаиҭеит.

Уи аҵарақәа ҭызҵаауа даара иазҿлымҳахеит, ирацәаны ашәҟәқәа Аҧсныҟа иаарышьҭит, Аҟәагьы иааз дубап.

#p 44
Иара ус ихы ирқьион: «Зегьы зхароу Капанаӡе иоуп: ишахәҭоу дамыҧхьеит сышәҟәы, агхақәа ишьҭит».

Аҧенџьырқәа ҩба ҟьаҟьаӡа иааиртит. Икабинет аӡынтәи амшын ахьшәашәара ҟәандаӡа иныҩнашьқьырит.

1962 шықәса, ианвар мза. Ииашаны – ианвар 13. Уи аамҭазы ахыҧхьаӡара 13-еи иареи еиҩызцәахахьан. Уаанӡа уи мыцхәы деиҵанарҕәҕәон.

Мышкы аҧхьа ақалақь нижьит зынӡаск аҽакны – иҭынчны, агәы каршәны, ахы агәы ахны. 13 рзы шьыжьы амра заа игылеит – иҟәашкакараӡа ишьҭаз асгьы еиҳагьы иҕәҕәаны ицырцырит. Ажәҩан иаҵәа, асы аҵыхәала, еиҳагьы ииаҵәахеит, асы амра аасҭа убла хнакуан.

Ажәеи ажәеи еихҳәаало, аҟаҧшьи ашьацҧштәи злаӡҩоу аиаҵәара иабзоураны амшын иаҧну ақалақьқәа аҳәса ҧшӡақәа иреиҧшуп. Иҧшӡоу мацара ракәым, иааизакны аҳәса. Еиҳарак урҭ ианрыцло ҿыц иауз асы аҧштәы.

Исгәаҧхоит мацара акәӡам – сара бзиа избоит сыла иҭалаҳау амшын иаҧну ақалақьқәа. Урҭ ақалақьқәа рҿы еилалоит аимгеимцара кьаҿӡақәа, адунеи зегьы еиҵалоит, ихәыҷхоит, иҧшқараххоит, ауаагьы уамашәа рҽырыҧсахуеит, излоу ауаарацәа рҿы рызаҵәра иарҩышьны…

#p 45
Абри ашәҟәаҿы «Апрезидент ицгәы» захьӡа ахқәа рҟны « сара» анысҳәо, уи иаанаго сара автор соуп, уаҳа аӡәгьы. Егьырҭ ахқәа рҿы «сара» зҳәо ҽа уаауп. Урҭ исзеиҭарҳәоз ахҭысқәа анысҵон, Апрезидент ицгәы атәы схаҭа еиҭасҳәоит, убри аҟынтә иџьашьатәӡам, џьоукы ирыхьыз аҩра ахьысзымариаз, Апрезидент ицгәы атәы – ахьысцәыуадаҩыз. Шаҟа шықәса ҵуазеи шьҭа уи аҵыхәала сгәаҟуеижьҭеи. Зныкымкәа-ҩынтәымкәа ишьҭасҵахьан сара Ацгәы иазку абарҭ ахқәа, аха аҵыхәтәантәи ашықсқәа сгәаҿы зҭыҧ ылызхыз аӡә ҭаха сиҭом, шьыжьы шаанӡа ацәа салхны, иҩла ҳәа сыдиҵоит. «Иҩла!» – уаҳа акагьы… Зны-зынла агәҩара сызцәырҵуеит: Иара ихаҭа иакәзар уи сыдызҵо?! Ихаҭа! Аха уи рацәак агәра сызгом, аиаша шәҭахызар…

Абасала, ианвар 13, 1962 шықәса, ашьыжь. Ажәытәтәи Ашықәс ҿыц агыламҭазы.

Абри сҳәонаҵы, ахҧатәи аҧенџьыргьы аартра дахьӡеит. Ауадаҿы ихала иакәын иҟаз, убри аҟынтә, бзиала уаабеит ҳәа азҳәо, амшынҳәа абҕеиҧш ицырцыруаз амшын инапы азиҟьеит, нас илаҧш ииаигеит амшын иаҧныз апарк аҿы игылаз, асы быбышӡа изқәыз аҵлақәа рахь.

Уи иаҧхьа ишьҭан зегь раасҭа насыҧ змаз, убри аҵыхәалагьы зегь раасҭа егьдууз, егьмаҷыз ақалақь. Енагь згәы хыҭхыҭуаз, инкахәыцуа иҭынчыз. Сгәанал, ақалақь убасҟан ауп уара ианутәу, иаанужьырц уанымыццакуа. Узыркәадо аашьарк, гәкаршәрак урымҽханакны уалоуп, еицакра зқәым уҩн шакәу уныруа. Абарҭ ацәаныррақәа рыла ауаҩы дахьыҟазаалакгьы идыруеит иара иқалақь гәакьа.

#p 46
Ақалақь – ари итәыму абла рацәеи, амацәс еиҧшу иласу аблақәеи ахьуҧыло-иахьухәаҧшуа ҭыҧуп. Еиҳарак аҧхын. Ақалақь-акурорт акәзар – уи аӡынрагьы алаҧш гызмалқәа, алаҧш наурқәа, алаҧш лашақәа рыла иҭәуп… Излеиҧшым: аҧхын лаҧшқәа угәуҽанырҵошәа иҟоуп, аӡынтәиқәа – еиҳа иҭынчуп, иаартуп.

Арагтәи ибомызт, аха идыруан, акатерқәа рбаҕәаза ааигәара аишәа хәыҷқәа ирхатәоу аҭаҳмадацәа ашахмат фигурақәа шықәдыргылахьоу, иҟалап, аахәмаррагьы иалагахьазар. Иӡышӡа, Абиблиа адаҟьақәа ирныҵызшәа иҟоу аҭаҳмадацәа, зыбжьқәа асы иалаӡуа. Иаргьы урҭ дрыдтәалазар иҭаххеит. Изымычҳауа иҭаххеит. Аха уи икабинет дыҩнатәазар акәын – егьаумҳәан, Актәи ауаҩы Аҧсны. Уи адагьы, иаарласны аилацәажәара иалагараны иҟан. Актәи иҟны, иара иҟны, аилацәажәара. Зҵакы ҕәҕәаз аилацәажәара.

Убри ашьыжьгьы, аҵыхәтәантәи аамҭазы лассы-лассы ишыҟаиҵалоз еиҧш, уи дазхәыцуан изыҟамлаша аҟалашьа, дазхәыцуан, ахааназ изыҟалараны иҟам, аха уеизгьы иҟалар зылшо… Иахьа аамҭа шьҭахьла ицо узыҟаҵом, мамзаргьы ашықәс рацәа урхыҧаны ҧхьаҟа узцом, аха уи иахьа, уаҵәы иалшар ҟамлои – зқьы шықәса уажәаҧхьа, ма зқьы шықәса уашьҭан унанагар… Ааигәами, ауаҩы ажәҩан ахь дзыҧырӡом, аха иахьа дҧыруеит…

Аҭӡамц аҟны икнаҳаз адунеи ахсаала дахәаҧшит, аӡиасқәеи, атәылақәеи илаҧш рхигеит, ақалақьқәа зегьы рҭыҧқәа рҿы иҟоу иҟаму гәаиҭеит. Аӡиасқәа рыхьӡқәа иҵәиҵәиуа ирываҩын, ашьхақәа, аҭыҧ ахьмаҷыз аҟынтә, рыцхәла иарбан. «Уӡиасызар бзиоуп, – дааҧышәарччеит иара. – Сқалақьзар зынӡаск исҭахӡам. Уӡиасызар зегьы
#p 47
ухьӡ еизакны ирҳәоит, Адгьыл уқәланы уцара ҭынч, уҧшаҳәақәа урзыҧшуа».

Ҩаҧхьа амшын аҧшаҳәеи ақалақьи рахь даныҧшы ауп ианиба аҧенџьырхамс иқәтәаз аҵыс – ишьацҧштәы-цәҩеижьыз, ихәыҷӡаз. Игәалашәеит: мшәан, ари граммк акапан иацлар изымҧыруа аҵыс ами. Абри еидихәыцлаанӡа, аҵыс нықәҧрааны ицеит.

Морев, еснагь аҩ иашьу Костиа Морев иажәеинраала ихаҿы иааит. Уи Морев Аҟәа амшын иаҧну қалақьк аҟынтәи даанагеит. Уи, иуҳәар ҟалоит, ҿырҳәала идыруан аурыс поезиа зегьы (аурыс поезиа адагьы). Аӡхықәчаҧа данын, еиҳарак Пушкин иажәеинраала «бжьысқәа» дрыҧхьо. Изаҳауаз ччон, Костиа иџьыба ауаткеи аҩи злааихәаша аҧара изҭарҵон. Амала, иара иитәыз ажәеинраалақәа ракәын зегь раасҭа еиҕьаршьоз. Иара, ихаҭа ииҩуаз уамала излеигәаҧхоз ала, ҧштәыс ириҭаӡомызт, иаразнак ихәыцуан ацәаҳәа ҿыцқәа. Убас, Никита Хрушьчов, – «Америка ахши акәаци рыла ҳахьӡоит, ҳагьаҧысуеит», – аниҳәа, адырҩаҽны Морев акатерқәа рбаҕәаза дадгыланы, ибжьы еиҵыхны иҳәон:

#l <rus>Мы Америку догнали по надою молока,
#l А по мясу не успели – х… сломался у быка.</rus>

Абри адырҩаҽны ашьҭахь адырҩаҽны Михаил Темурович иаҧхьа иқәын Ашәарҭадара акомитет аҟынтәи иаарышьҭыз Костиа абри «иажәеинраала». Михаил Темурович акыраамҭа дыччон, егьырҭ изаҳаз реиҧшгьы, иаргьы игәникылеит. Уи ауыха КГБ аиҳабы ус иаиҳәеит: хьаас иҟашәымҵан, уи ихы иагуп, ихы иагмызҭгьы ари аҩы-
#p 48
за иҩуазма, дарбан иззымдыруа, иқәымҿиаз абзиабара аҵыхәала ихы аҭыҧ ишықәҟьаз… КГБ аиҳабы уи атәы имаҳаӡацызт, егьџьаишьеит Михаил Темурович абасҟак ахьидыруа, маҷкгьы ахлаҳәацәгьа Костиа даарыцҳаишьеит.

Сара усҟан схәыҷын, аха Костиа Морев ибзианы дысгәалашәоит, исгәалашәоит Аҟәатәи аӡхықәчаҧаҟны апоезиа аныҳәа шеиҿикаауаз.

Убри ашьыжьгьы Михаил Темурович Аҩныҵҟатәи аусқәа рминистрра аҟынтәи есыҽнытәи ахшьаала изааргеит. Еиҳа ииашахоит иаҳҳәар, ахшьаала иааимҭаз изыҧшны иаҧхьа аишәа иқәын ҳҳәар. Ауха ҳәызбала дшьын жәаа-шықәса зхыҵуаз аҷкәын. Иҧсыбаҩ Басла амшын иахьалало абиблиотека ааигәара, аевкалиптқәа рыҵаҟа ирбеит.

Ахшьаала излаҳәоз ала, аҷкәын даныршьыз асы ауан. Асы ауан – убри аамҭазы дыршьит?! Асы шауаз ауаҩы дыршьит?! Аҳәызба илырҳәеит (ма илиҳәеит) зныкамкәа-ҩынтәымкәа: игәышҧы, имгәа, ишьапы…

Икабинет аҟынтәи урҭ аевкалиптқәа ибзианы ибон. Абиблиотека – мап. Асы зықәнауз аевкалиптқәа дуӡӡақәа иҭадырчыз анкьаҧышҭақәа иреиҧшын.

Нас аҩныҵҟатәи аусқәа рминистр дизасит: иршьыз ихьӡи ижәлеи занышәымҵеи? Аминистр: иаарласны ишәаҳҳәоит, макьана деилаҳамкаац.

Дналаҩеи-аалаҩеит. Хара ныҟәара ргәы ианҭоу, абас иналаҩеи-аалаҩеилоит руадаҿы, аха, аиаша уҭахызар, урҭ рыҩны ааныжьны амҩа иқәлахьеит, хара џьара иҟоуп.

Иаха ҭаацәарак рахь сасра иахьнаҧхьаз ицыз иҩыза дизасит. Мыцхәы акониак иамхажәит уи ауыха. Ашьыжь
#p 49
аӡә иҧсыҧлагаҩагабжьы дарҿыхеит. Дшәаны ҩаҧхьа иблақәа хиҩеит: анемсатә ахьча ла ихагыланы инапы иафыҩуан, абз бааӡа ахьырсуа. Нас иҿы арбзеит. Игәаҕьны иблақәа хитит. Иахьынтәиаанагз ала издыруамызт, игәалашәомызт. Арҭ амшқәы аҩны ихала дыҟан. Нас ииулакгьы игәалашәеит, алақәа бзиа ишибо, еиҳарак – анемсатә ахьча лақәа. Ала уи еилнакаан, еиҳагьы дарбзо иалагеит.

Дҩагылан архьшәашәага аҭубар ҭигеит. Ала инафҩит, аха иаламкьысит. Екологиала ацәгьеи абзиеи хьеилнарго азыҳәан ирҽхәеит.

Иҩыза ус иаиҳәеит: «Ишҧаугәаламшәо, ала ҳамҭас аҧшәма иуҭеит». Иара: «Исырхынҳәыроуп, еицынхашьа ҳамаӡам: аҭубар афаӡом…»

Аилацәажәара ашьҭахь ақалақь ахада Дмитри Хәарцкиа, уаангыл ҳәа иирбеит. Ианеизаанха, диазҵааит: «Ауаҭах зрыумҭои?» «Дарбан?» – изеилымкаазшәа ҟаиҵеит Хәарцкиа. «Уара умсааит ишузымдыруа. Ани аҧҳәыс». – «Дарбан ҧҳәыс?» – «Гречко ибзиабаҩы». Дмитри Хәарцкиа ҧшьаала аҭаҭын аҭра ҿыц хиртлеит. Иара дааҧышәарччеит: абас ахәыҷқәа акамфеҭ аҭра хдыртлоит. Дмитри Хәарцкиа иҭаҭын днаҿыхан, ҭынч иблақәа днырхыҧшыланы ҿааиҭит:

– Иҟоу удыруа, Михаил Темурович, убас ҳаицәажәап: аа ацаҧхақәа, сҭыҧ аҿы унеины утәа, ухаҭа илыҭ ауаҭах уи алаҧс.

Иара ҩаҧхьа дааҧышәарччеит.

– Дима, саргьы сеилкаа, ишҧаҟасҵари? Иара ихаҭа дысзасит. Егьаумҳәан, дмаршалуп, ар дырхагылоуп…

Нас усгьы нациҵахит:

#p 50
– Мышкызны сгәалашәарақәа зыҩуазар, адепешақәа реиҧш, аҳәоу кьаҿӡақәа рыла изыҩуеит… Зны-зынла убасшәа снаҭоит сгәы, сымшынҵақәа, аӡә имшынҵақәа рҿы акәушәа сахьыҟоу, насгьы икьаҿӡоу аҳәоуқәа рыла иҩу… Иахьатәи ҳаицәажәарагьы уа ианылоит.

Даччеит.

Дмитри Хәарцкиа даноуижь ашьҭахь, имаӡаныҟәгаҩ ҧҳәыс аилкаа изаалгеит: ишьыз арҧыс Аҟәатәи «Динамо» ампыл дасуан. Игәалашәеит: ажәабатәи аномер! Уи ампыласҩы ажәылараҿы дыҟан, ажәабатәи аномер. Аресторан «Риҵа» даҭаалон. Уи ауыхагьы иҩызцәеи иареи уа итәан. Уа иҟаз Гагратәиқәаки Галтәиқәаки дареи акы еимаркит, убарҭ гәҩарас ирыман.

Асы ауан – арахь ауаҩы дыршьит.

Иаалырҟьаны дахьтәаз дышьҭыҧеит: мшәан, уи Валера иами! Зинаида лыҷкәын!

Амашьына даҧхьеит. «Волга» мап ацәикит, «Чаика» аадиргеит. И-«Чаика» сааҭк ақалақь иалан. Дрыхәаҧшуан асы зықәнауз амҩақәа, ашьаҟауаа. Афуникулиор ахь дхалеит, дцеит «Маиак», Араион ҿыц. Иналаршә-ҩаларшәны асы леиуан.

Пушкин имҩаҿы, аполиклиника иацәыхарамкәа «Чаика» ааникылеит. Уа абжьааҧны ашьыжь инаркны хәлаанӡа Зинаида азараҟьа лҭиуан, ааигәагьы дынхон. Амашьына дынҭыҵын, амҩа ааихҵәаны азеиҧш шҭа дҭалеит. Зинаидеи, лыҧҳаи, Валераи аҩны хәыҷы иҩнан.

Аҩны дыҩналаанӡа, иӡыз аҧсыӡ афҩы иҧынҵа иҭасит: Зинаида агәыҵаҧшь лӡуан.

– Михаил Темурович! – диеигәырҕьеит лара.

Зинаида макьана илыздырӡомызт лҧа итәы.

#p 51
– Зинаида Никәала-иҧҳа… Бышҧаҟоу? Бҭыҧ аҿы банысымба, бычмазыҩхаз џьысшьеит.

Ишхәыҷыз аахыс еиҩызцәан уҳәар шауазгьы, рыхӡи раб ихьӡи ҳәаны акәын ишеицәажәоз.

– Сгәы ҽеим, Михаил Темурович, иумдыруеи – аҧшакра ҭаха снаҭом.

– Уи зыхҟьо имаҷны бахьныҟәо ауп, Никәала-иҧҳа, ус балагар, бхы ҭабырхоит. Шаҟантә ибасҳәахьои, бныҟәала ҳәа.

Еиликааит, лҧа итәы шызлаимҳәоз.

Ишыҟалахыз сеидроу, Зинаида лпаспорт ианыз лфотосахьа деиҧшхо далагеит. Аха абасгьы дигәаҧхон.

Сааҭбжак аҟара даанхеит, агәыҵаҧшь илӡыз агьама ибеит. Игәаиҭеит: шаҟаамҭа лара лҿы дтәоу аҟара лхылҿы акыҷырақәа ыӡуан.

Ианеиҧырҵуаз, Зинаида Никәала-иҧҳа дашшит: ацгәы лбом, иӡит.

– Егьаурым, ахи-аҵыхәеи – аҧсы ҭазааит. Ажәытә Египет, ацгәы аныҧслак, аҧшәмацәа рыџьымшьқәа рсон, – дааҧышәарччеит иара.

Зинаидагьы дааҧышәарччеит.

Аҵх акыр инеихьаны, асасааирҭа «Аҧсны» аресторан аҿы иҩызцәеи иареи хазы ауадаҿы итәан. Уи аҽны абжьааҧны аасҭа иҭахын иҩызцәа, иҭахын аресторан. Зны-зынла ауада ашә ывҵрааны азал ахь дыҧшуан. Уи убарҭ изымдыруаз, ара қьаф зуаз ауаагьы иҭахын. Иҟалап, иҩызцәеи аресторани раасҭагьы иҭахызар.

Аҧенџьыр ҭбаа далҧшны дибеит имҩасуаз Ауаҩы-аҧсаатә, Лукич. Дара рахь даарыҧхьарц иҭаххеит азныказы, аха нас дахьхәит.

#p 52
Азал аҿы зыхзымхабзиоу аӡә иччабжь геит. Дидырит, уи чинуаҩ хәыҷык иакәын. Ибжьы убас иҟаз, аресторан «Аҧсны» ҳәа захьӡу адунеи ахәҭа иара иакәушәа иаҧызҵаз.

«Иҟоуп ауаа-анышьқәа, аҕба ахьцымцо аӡ маҷ имырхьаакәа иху. Ирацәаҩуп урҭ», – дхәыцуан уи.

Ҩаҧхьа иаха иршьыз арҧыс дигәалашәеит.

Ус иахьтәаз иҩналеит маҷк зқьаф ҟаҵаны иҟаз хаҵаки ҧҳәыски. Аҧҳәыс амаца иану дама деиҧшын, ахаҵа – валет. Дамеи Валети аҭамзаара шьҭарҵан, иаразнак ицарц иалагеит. Иара имышьҭӡеит: шәа ҳақалақь шәасасцәоуп, асасдкылара гәхьаагоит, акрааҵуеит ҳашҟа уаҩы дымҩахымҵижьҭеи. Аишәа иахаиртәеит, ашәгьы аиркит, азал аҟынтәи иҩналоз агәырҕьа-ччара бжьқәа дәылцаны.

Аҧҳәыс дычча-ччон, ахаҵа дахьтәаз дҳәыҵәы-ҳәыҵәуан, дахьашьыз зегьы дырнышәо.

Уажәыҵәҟазы иақәнагаз аныҳәаҿа ааникылеит:

– Иаҳжәып, аҧҳәыс даныҧшӡоуи ахаҵа данашьуи шаҟа еинаало азы.

Зегьы жәак мҳәаӡакәа иржәит уи «аинааларазы».

Дук мырҵыкәа Дама Валет илымҳа ихааӡа дҭахәы ҭхәыҭуан: уара Анцәа дхауҵаӡом, уматанеиӡом. Валет: «Сара иахьа хынтә ауаа бзиақәа аҧсшәа расҳәеит, уи матанеирак иаҩымсӡои?!»

Анаҩстәи аныҳәаҿа хынтә гәыкала аҧсшәаҳәара иазкын.

Нас Дамеи Валети иреилдиркааит: «Шәара Дамеи Валети шәакәзар, сара с-Тузуп!» Дара еилыркааит: «Шәара агостороном адиректор шәакәзар акәхап». «Даара шәазааигәоуп», – итәақәаз аҟырҟырҳәа еибарччеит.

#p 53
Азал аҿы аӡә ибжьы ҕәҕәан уамала, иуамызт:

#l <rus> Самый лучший город в мире –
#l Это город Очамчире!</rus>

Дама абанан лыҭо, итәаз ус рылаиҳәеит: адунеиаҿ ашәырқәа раасҭа асексуалра злоу, иҿаасҭоугьы ыҟаӡам, мамзар аруаа арҧжәагақәа ус рыхьӡырҵозма: «алимонка», «апельсин», «агреипфрут»…

– Абананқәа? – дҵааит руаӡәы.

– «Абанангьы» иаарласны ирхәыцуеит, – агәра диргеит, – «ананасгьы»…

Аӡә ашә ааиртын, иаразнак иаиркит.

– Ишәеит, убама. Ҳардырит, – иҳәеит иара.

– Агостороном адиректор убасҟак ицәшәома? – еицҿакны иҵааит Валети Дамеи.

– Шәгәы ишҧаанагоз, нас, ари Кавказ ами, – еибарччон итәаз.

Иара дҩагылан аныҳәаҿа никылеит:

– Аҧсҭазаара анынҵәо, шәык акуеит, аха иаразнак аҽа шәык аатуеит, ҳаргьы уахь ҳаҧшуеит, ҳцәа ҳҭаӡыӡо: иаҳзыҧшуишь уа?! Ашә анакуа – уи бжьык ауп, ианаатуа – ҽакуп. Ицо ашә бжьык ала днаскьанагоит, иҩнало иҧылоит ҽа бжьык ала. Ашә аныҳәаҿа ҳҳәап, Ашәқәа! Иакуеи иаатуеи Ашәқәа!

Аҵх такәы инеихьаны аресторан иандәылҵуаз, уи Африкатәи ҵлак игәалашәан, Дамеи Валети рмахәар кны иаанкыло, аҧшәмацәеи асасцәеи ибжьы рдуны ирзеиҭаиҳәеит:

– Урҭ аҵлақәа рыбҕьы асланқәеи ажирафқәеи ирфоит, аха абҕьы маҷханы аҵла ҧсуа ианалагалак, абҕьқәа
#p 54
ашҳам рылалоит, асланқәеи ажирафқәеи ирзымфо иҟалоит. Ҧыҭрак ашьҭахь аҵла аҧсра иахыҧаны амчқәа анҭалалак, абҕьы анрацәахалак, еиҭах ирфартә иҟалоит.

Иажәақәа асы зқәыз амҩақәа ирықәыҧсон, апавлин ахәеиҧш…

Асасцәеи аҧшәмацәеи ракәзар, рхаҿқәа лашаӡа, убасшәа инеиуан, абыржәыҵәҟа августтәи амшын гәыбзыҕ иааҭыҵызшәа.

#h 16

Тадао Касио Иапониатәи миллиардерын.

Михаил Темуровичи иареи Москва еибадырит, асасааирҭа «Космос» имҩасуаз аҵарауаа жәларбжьаратәи реиҧылараҿы.

Тадао Касио ицхырааҩи иареи Цеилонтәи ачаи ржәуан, Тулатәи априаник ацырфон.

Михаил Темуровичгьы «Акосмостә» чаижәра ихы алаирхәит. Аиаша уҭахызар, ачаи рацәак бзиа ибаӡомызт, уи моу, ачаии аҭаҭыни Аҧсны аҧырхага ҕәҕәа азҭаз, адгьыл ахаара-бзаара зегьы алзыцәцәааз ракәны иҧхьаӡон. Аҧсны ачаи аарыхра ахареиҵон Урыстәыла, аҭаҭын аарыхра – Ҭырқәтәыла. «Ачаи ҳаҳәса ргәабзиара аруашәшәырит, аҭаҭын – ҳхацәа ргәабзиара», – иҳәалон иара.

Иара бзиа иибоз ажьынҵәры иалхыз ачаи акәын.

– Шәара ишәгәаҧхома Цеилонтәи ачаи? – аиҭагаҩ ила диазҵааит уи Тадао Касио.

Михаил Темурович идыруан дзусҭаз Тадао Касио – амиллиардер, ачаи хәаахәҭра знапы алаку.

#p 56
Тадао Касиои ицхырааҩи иҧышәарччо рыхқәа дырҵысит, «ааи» аанаго.

– Ибзиоуп, – абасшәа аҭак ҟаиҵеит Тадао Касио.

– Еиҕьу шәымжәыцзар акәхап, – абасшәа иҳәеит Михаил Темурович, иџьыбагьы иааҭигеит еикәарҽыз қьаадк.

Уи ачаи агәылан.

– Иабатәиу ари ачаи? – дҵааит Тадао Касио. – Аҧснытәиуп, – иаҭеикит Михаил Темурович.

Тадао Касио Аҧсны аӡбахә имаҳаӡацызт, иахьыҟазгьы издырамызт.

– Аҧсуа чаи, – еиҭаиҳәеит Михаил Темурович, – «Ушгәыльтәи ачаи» ахьӡаҳҵеит.

Тадао Касио Ушгәылгьы аӡбахә имаҳаӡацызт.

– Ушгәыли ҳара ҳ-Фуӡиама ауп, – еилиркааит Михаил Темурович. – Кавказ!

Тадао Касио ихдырраҿы маҷк иаалашеит, ашамҭазы амра ашәахәақәа Фуӡиама шдырлашо еиҧш.

– Шәа ҳшәеиҧшым, ҳара Фуӡиамақәа ҧыҭк ҳамоуп, – ишьақәирҕәҕәеит Михаил Темурович.

Тадао Касио деихыкка дааҟалеит.

Уи ашьҭахь «Ушгәыльтәи ачаи» агьама ибаразы идгалан. Тадао Касио мап имкит, ицхырааҩгьы.

«Ушгәыльтәи ачаи» афҩы ҳәа ассир аман, Тадао Касио ижәуан, хара иҟаз акы илаҧш адырхаланы. Михаил Темурович изеилкаауамызт, игәаҧхоу игәамҧхоу.

– Кавказтәи ҳсамураицәа зегьы иреиҕьаршьоз акәын, ҳара ҿыцны ишьақәҳаргылеит, еиқәҳархеит…

Иапониатәи амиллиардер ахара иибоз акы илаҧш шадырхалаз иадырхаланы, дмыццакӡакәа «Ушгәыльтәи ачаи» аҿыхәара даҿын.

#p 57
– Ҳара ҳӡи ҳҳауеи мацара роуп ари ачаи агьамеи афҩы ссири азҭо, – иҳәеит Михаил Темурович.

Тадао Касио «Ушгәыльтәи ачаи» азыҳәан игәы иаанаго усгьы изымдырит.

Аҧсныҟа дааиҧхьеит.

Абриала еиҧырҵит усҟан.

Жәамш рышьҭахь Тадао Касио иҟынтәи ателеграмма иоуит: «Ииуль 9 рзы Аҟәа сҟалоит. Тадао Касио».

– Сосик, даауеит! – ателеграмма ҟьо дныҩнашылеит Бебесыртәи Академиа алабораториа. – Дыссируп! Ҩымш рыла ара дҟалоит, Сосик, акыр иаҧсоу с-академик! Ирласны – «Ушгәыльтәи ачаи»!

«Ушгәыльтәи ачаи» аӡбахә аниҳәа, Сосо Капанаӡе еиликааит, ирзаауа дарбану, дагьцәышхеит.

– Умшәан, Сосик, ҳара ажьынҵәры ҳамоуп, амандарина абҕьқәа рҩаны, ачаи! Амца иагааит Шеварнаӡе ибҕьыжә! Нагӡара ақәзааит «Ушгәыльтәи ачаи»!

Аха Сосо Капанаӡе ицәышра ихыҵуамызт.

Уеизгьы минуҭқәак рышьҭахь иареи Михаил Темуровичи ашкафқәа ирҭан, абанкақәа ирышьҭан.

– Даауеит, Иосиф Спиридон-иҧа, даауеит! Сыгәгьы иаанагомызт… Дыссируп… Схаҿгьы исзаагомызт… Даара иџьашьахәуп аҧсҭазаара! – даҿын Михаил Темурович.

Ахәылбыҽхазы ирыман Михаил Темурович иихәыцыз ала иҟаҵан «Ушгәыльтәи ачаи»: 30 % ирҩаз амандарина абҕьқәа, 10 % ирҩаз ажьынҵәры иаҵәа (Шәантәылантәи иааган, «Ушгультәи ачаи» ихадоу ахәҭа), иаанхаз 60 % – даара иацклаҧшны иҟәшәаз ақырҭуа чаи.

Адырҩаҽны Бебесыртәи Академиа аҧышәаратә дгьылқәа рҿы еиҭаҳан ачаи. Уи иаабац ақырҭуа чаи акәын, Та-
#p 58
дао Касио Академиа ашәхымс данахыҵлак «Ушгәыльтәи чаины» иҟалараны иҟаз.

– Иҳаҵырхуеит, Михаил Темурович, ох, иҳаҵырхуеит, иаабац ақырҭуа чаи шакәу – уаҳа акагьы, – дгәырҩон Сосо Капанаӡе.

– «Ушгәыльтәи ачаи»! Ихадоу, ухы иҭагал, «Ушгәыльтәи ачаи» ауп ҳәа, усҟан зегь маншәалахоит… Иаргьы усҟан агәра игоит. Ҽакала хәыцшьа имаӡам, избанзар, Иапониатәи аҵасқәа ныҟәигоит.

Тадао Касио ицхырааҩцәеи ититестерцәеи иманы Бабышьара аҳаирбаҕәазаҿы итәеит. Михаил Темурович асасцәа «Волга» еиқәаҵәақәа рыла дырҧылеит.

Аҧсшәа ааибыҳәаны, Аҽгәара шыҟоу рҿынархеит, Бебесыр аӡиа ашҟа.

Михаил Темуровичи Тадао Касиои ашьҭахь итәоуп, аҧхьа аныҟәцаҩы диватәоуп аиҭагаҩ. Аҧенџьыр дкылыҧшны Тадао Касио Кавказ ашьхақәа дрыхәаҧшуан, аҧсуа Фуӡиама дашьҭан.

– Аамҭа ҳамам акәымзар, Тадао-сан, ҳашьхақәа рықәцәан иқәжьу анаҟоуқәагьы шәҳарбон, – Тадао Касио дзызхәыцуаз еиликааит Михаил Темурович.

Аиашазы, Иапониатәи амиллиардер аамҭа имаӡамызт.

– Сан дшәаныуан, ашьха дааӡеит, – изеиҭаиҳәон асас. – Раҧхьаӡа уброуп «Ушгәыльтәи ачаи» ахьцәырҵыз, ҳера ҟалаанӡа II ашәышықәсазы. «Ушгәыльтәи ачаи» аибашьцәа ргәымшәара иацнаҵоит, ахаҵамч бжьынтәы еизҳанатәуеит.

Сааҭбжак ала Бебесыр аӡиа аҧшаҳәаҿы иҟан. Галаа еиҿыркааз ҩынҩажәаҩык рзы аишәачара рхианы ирзыҧшын адгьылбжьахабжа Корофа.

#p 59
– Иаанагои «Корофа»? – дҵааит аиҭагаҩ.

– «Абзиабара» гыршәала, Михаил Темурович адгьылбжьахабжа ус ахьӡиҵеит, – иаҭеикит Сосо Капанаӡе.

– Иаазыртызгьы иара иоуп, – ациҵеит Михаил Темурович.

– Иаазыртызгьы иара иоуп, – бжьныҩраны еиҭаиҳәеит Сосо Капанаӡе.

– Шьҭа ачаи гәаҳҭап, – иҳәеит Тадао Касио, – уаҵә ашамҭазы ҳҧырыроуп.

– Аҧхьа аишәачара ҳахатәаны ҳаҧсы ҳшьап, нас – ачаи! Ус ауп ишыҟоу аратәи ақьабзқәа, – иҳәеит Михаил Темурович.

– Ишҧааури, ус аҭахызар! – дааҧышәарччеит Тадао Касио.

– Аилаџь, асацив, ачашә, хшла ижәыз аӡыс, агьабжьалиа… – Тадао Касио ииҳәашаз издырамызт.

– Аҧхьа абри агьама жәба, Тадао-сан, нас абри, нас абри, – маҷк зшьара иқәҟьаз иҩыза ҿыц дицхраарц даҿын Михаил Темурович.

Тадао Касио аханатә аҩы мап ацәикит. «Ус ишҧа, ари зқьышықәсала иаауа қьабзуп!» – аишәа иахатәаз зегьы еицҿакны ҿаарҭит. Еилкаауп, нас, ахапа зҳәоз Михаил Темурович иакәын.

Иапониатәи амиллиардер иабџьар шьҭаиҵеит, аха, егьырҭ ирымбартә еиҧш, ититесторцәа ирымжәырц рыдиҵеит. Ихаҭа уи аҽны быжь-ҵәыцак рҟынӡа ижәызар ҟалап.

Атолбашь Михаил Темурович… Иара аниакәымха, толбашьс иҟалодаз? Иааизакны иуҳәозар, абри ашәҟәаҿгьы,
#p 60
усҟантәи аҧсҭазаараҿгьы џьара аишәа дырхиозар, толбашьс Михаил Темурович заҵәык иакәын иҟаз.

Ажәакала, атолбашь аҧхьатәи аныҳәаҿа аниҳәа, Тадао Касио изеилымкааит уи иаанагоз.

– Ақьабз! – иахьа акырынтә иаҳахьаз ажәа ҩаҧхьа иаҳаит.

– Шәара қьабзны ишәымоуп ачаи ажәра, ҳара – аҩы, – агәра ииргон Михаил Темурович.

– Шәара ачаи анышәжәуа, шамаха шәцәажәаӡом, ҳара аҩы анаҳжәуа аныҳәаҿақәа ҳҳәоит, – ациҵеит уи ҧыҭрак ашьҭахь. – Шәара шәҿымҭреи ҳара ҳажәеи ауаа рзааигәатәра, реилибакаара иацхраауеит.

Итәаз гәыкала рнапеинҟьабжь Бебесыр аӡиа акәшымыкәша шәа зҳәозгьы, изымҳәозгьы аҵарақәа зегьы рыбжьқәа аҵанарӡит.

Анаҩстәи аныҳәаҿа аиапон жәлари асавет жәлари реиҩызара иазкын. Ишазгәеиҭаз ала, арҭ ажәларқәа аиҩызара рыбжьоижьҭеи амитә ҵуеит, ҳера ҟалаанӡа VII– VI ашәышықәсқәа раахыс, амала, џьоукы изларҳәо ала, иҵегьы ахыҵуеит – уи аера иатәу XIV–XIII ашәышықәсақәа раахыс. Нас игәы иаланы игәалаиршәеит Аҩбатәи адунеизегьтәи аибашьра иахылҟьаз аилибамкаарақәа, егьациҵеит: «Уи ҳара ҳаиҩызара ҧышәагас иазыҟалеит, ҳаргьы ҳаизгәыбылра аҧышәарақәа зегьы кьыск амамкәа еибганы ирылҵит».

Тадао Касио:

– Саргьы сеибашьуан.

Михаил Темурович:

– Саргьы сеибашьуан, амала, Мраҭашәаратәи афронт аҟны.

#p 61
Тадао Касио:

– Саргьы Мраҭашәаратәи афронт аҟны сеибашьуан.

– Уи шҧа? – иџьаишьеит Михаил Темурович.

– Ҳара ҳтәы Мраҭашәара шәара шәтәы Мрагылароуп, – дҧышәарччо ҿааиҭит Тадао Касио.

Михаил Темурович:

– Машәыршақә, шәкамикаӡены шәыҟаӡамзи?

– Скамикаӡезгьы, ара сшәыдтәалаӡомызт уажәы, – дааччеит Тадао Касио.

Итәазгьы еибарччеит.

Михаил Темурович:

– Камикаӡе – қырҭуа жәлоуп, Гал Камикаӡе зыжәлоу жәаҩа ҭаацәара нхоит.

Тадао Касио:

– Камикаӡе «инцәатәу аҧша» аанагоит.

– Гыршәалагьы усоуп, амала, ажәақәа реишьҭагылашьа аҽакуп: «аҧша инцәатәу». Ҧсышәала «камикаӡе» ҽакала ирҳәоит…

Ҧсышәала «камикаӡе» шырҳәо игәалашәонаҵы, еилкаахеит угәы иахәаша аҽакгьы: Тадао Касиои Михаил Темуровичи ҽнак иизаап: декабр 7, 1917 шықәсазы, аӡәы – Иапониа, Уеда ақыҭа, егьи – Аҧсны, Гәыҧ ақыҭа.

– Аха сара спаспорт иану уи акәӡам, избанзар, ареволиуциа иаламгоз, иҩашьеит, Тадао-сан. Аиаша уҭахызр, ауаа еиларгеит, ҧыҭҩык иахьагьы рхы аҭыҧ ишықәҟьаз иаанханы иҟоуп. Саргьы 1915 рзы сизшәа санырҵеит, – иҳәеит Михаил Темурович.

Абыжьбатәи аныҳәаҿа рзикит ишәаҳәо аҵарақәеи, зыбжьы змырго аҧсыӡқәеи. Амшын Еиқәа аҵарақәеи аҧсыӡқәеи, Иапониатәи амшын аҵарақәеи аҧсыӡқәеи.

#p 62
Ныҳәаҿақәак рышьҭахь:

– Шәара шәсаке хокку еиҧшуп, ҳара ҳҩы еиҳа еиҵыхуп – Азиатәи ажәеинраалақәа реиҧш.

– Ааи, аха Омар Хаиам? – аҧышәарақәа здызкыло иеиҧш дҵааит Тадао Касио.

– Омар Хаиам иажәеинраалақәа еиҵыхуп, ианеиҭаргоз идыркьаҿит, иаҳарак аиапон бызшәахьы ианеиҭаргоз, – ииҳәаша иҧшааит Михаил Темурович. – Тадао-сан, џьам бызшәала шәиҧхьахьоу Омар Хаиам?

Тадао Касио димыҧхьаӡацызт Омар Хаиам џьам бызшәала. Уи моу, аџьам бызшәагьы зынӡаск издырӡомызт.

– Егьаурым… Уажәы ишәсырҳауеит уи џьам бызшәала ишыҟоу.

Дагьырзаҧхьеит Омар Хаиам иажәеинраала асас, егьырҭ асасцәа, аҧшәмацәа, аҵарақәа, аҧсыӡқәа, Бебесыр аӡиа, Амшын Еиқәа, ашьхақәа, аҧсҭҳәақәа… Зегьы дырзаҧхьеит Омар Хаиам иажәеинраала, уажәраанӡа ирзымдыруаз бызшәала, ахаан иҟамыз бызшәала.

– Саке ҵхазы ижжаӡа хланҵы илеиз аеҵәа еиҧш иуныруеит: лаҧшҵашәарак иаҩызоуп, ирлас иӡуеит, аҩы – икаххаа иҟоу амш еиҧш иаууп.

Тадао Касио уи дџьашьаны дихәаҧшуан, илақәагьы Европаа рылақәа рҟынӡа иҭбаахахьан.

Нас – Адам ихаантәи:

– Ҳлабораториаҿы ахә-континент рҟынтәи еизгоуп анышә, схаҭа еизызгеит. Зегьынџьара анышәқәа еиҧшуп. Иҳамоуп убасгьы аӡы, ахә-континент ирықәынхо ауааҧсыра ршьа, урҭ ҭаҳҵааит – сакадемикцәа ирыдысҵеит уи аус. Ари аус схаҭа сахылаҧшуан, академик Сосо Капанаӡеи сареи. (Асасцәа Сосо Капанаӡе ҳаҭыр дула инаихәаҧшит,
#p 63
аҧшәмацәагьы – убасҵәҟа.) Ҳазегьы ҳаишьцәоуп, аха рыцҳарас иҟалаз: макьана уи зегьы иҳаздырам.

Нас Иапониа иҟалахьоу хҭыск игәалашәеит, уигьы Адам ихаантәин.

– Ҩыџьа аҳцәа еибашьуан. Наҟ-ааҟ ахәқәа ирықәтәаны, рыҵаҟа адәаҿы инибарҵәоз асамураицәа ирзыҧшуан. Ус руаӡәы иҽы днаҵаҟьан, егьи ахәаҿы днеины, аҳ днаижәлеит, иаҳәа ҭҕәыцәаа. Уи ижәылара аҳ ҧшандагала иааникылан, абыржәыҵәҟа иихәыцыз хокку дизаҧхьеит. Аҧхьатәи аҳ, хокку шааиаҳаз еиҧш, ҽыла дыҩны исамураицәа рахь дналбаан, аибашьра ааникылеит, нас ир иманы аҩныҟа иҿынаихеит. Тадао-сан, ишәгәалашәозар уи хокку?

Игәалашәомызт Тадао Касио уи хокку. Уи ахҭыс атәгьы егьиздырамызт, ахаангьы имаҳацызт. Иҟалап, зны иаҳахьазаргьы, аха игәалашәомызт. Ицхырааҩцәагьы ирыздырӡомызт уи хокку, ититестерцәагьы.

Усҟан Михаил Темурович ибжьы ныҵакны, имаӡоу акеиҧш даҧхьеит уи хокку (маҷк игхеит иапон бызшәала даҧхьарц, аха Тадао Касио дышиапон уаҩу ианаамҭаз игәалашәан, иҽааникылеит):

#l Мраҭашәара, Мрагылара –
#l Иахьабалак рыцҳарак ауп,
#l Иахьабалак акны аҧша хьшәашәоуп.

Даҧхьонаҵы, адгьылбжьахабжа Корофа аҟны аиапон музыка ахәмарра иалагахьан.

Тадао-сан илабжышқәа нхыддылеит… Ицхырааҩцәагьы рылабжышқәа нхыддылеит. Атитестерцәа рҽааныркылеит – изыхҟьаз ачаи мацара ахьыржәуаз акәхап.

#p 64
– Сабацәа дреиуан ашәҟәыҩҩы, агени Сулхан Саба Орбелиани, – иҳәеит Михаил Темурович. – Уи ашәҟәы иҩҩит, «Ахыҭҳәаа аҟәыҕара» захьӡыз.

Тадао Касио даҽазныкгьы илабжыш нхыддылеит.

Иҟалап, «Ахыҭҳәаа аҟәыҕара» дахьамҧхьацыз азыҳәан акәзар.

Аишәачара ашьҭахь аҵлақәа рышәшьырахь инеин, ишкәакәа-иаҵәаз ашезлонгқәа ирықәиеит. Ҩ-сааҭк рыҧсы ршьон. Нас «Ушгәыльтәи ачаи» агәаҭарахь ииасит.

Бебисиртәи Академиа «атитестерцәас» иҟаз Аҟәантәи иаагаз 20–25 шықәса зхыҵуаз, зыхцәы аҧшьыз аҭыҧҳа ҧшӡақәа ракәын. Урҭ рцәа Китаитәи афарфор еиҧш иҟәашын, ргәыблақәа иаҵәан, ақалҧад еиқәаҵәақәа рышьан, аҵк кьаҿқәа ршәын. Тадао Касио «атитестерцәа» еилкаашьа змамыз лахьеиқәрала дырзыҧшуан…

– Екселент! – ҿааиҭит Иапониатәи атитестерцәа руаӡәы.

– Екселент! – ицырҳәеит (иҧхашьа-ҧхаҵо) Михаил Темурович «ититестерцәа», аҵарақәа рыҷырҷырра еиҧшны.

Нас Тадао Касио «Ушгәыльтәи ачаи» ахьеиҭаҳаз ибеит.

Амш ахәлара аҽазнакхьан, амра амшын ахь илбаауан. Дхәыцуа амра дазыҧшуан Игыло амра атәыла аҧа ду: амра Иапониаҟа илбаауан.

– «Ушгәыльтәи ачаи» миллионк аиҭаҳатә сҭахуп, – иҳәеит Тадао Касио.

– Шықәсыки хәымзи рыла шәзынашьҭра ҳалагоит, – дақәиргәыҕит Михаил Темурович.

Сосо Капанаӡе уаҩы имбартә Михаил Темурович днаицәхасит: ухәыцны уцәажәала.

#p 65
– Иаҳҭахы-иаҳҭахым, «Ушгәыльтәи ачаи» ҟаҳҵароуп, ҳара иҳалымшо егьыҟам, – дхәыҭхәыҭны иаиҳәеит уи Михаил Темурович.

Сосо ҽазнык дицәхасыр иҭахын Михаил Темурович, аха уи иажәақәа ддырхәыцит: ҵаны, уи абригьы илшоит.

Нас Тадао Касио ицхырааҩцәа иҟәашкакараӡа иҟаз ақьаадқәа аацәырырган, Михаил Темурович иҿаҧхьа, жәҩанҧштәыла ишәыз абаҳчатә еишәа иқәырҵеит. Михаил Темурович дхәыцуан, дхәыцуан, нас аҵыхәтәаны инапы аҵеиҩит.

Адырҩаҽны ашьыжь Тадао Касио, ицхырааҩцәа, итетестерцәа ҧырны ицеит.

Ҩымчыбжь рышьҭахь Тадао Касио 50000 доллар рзааишьҭит. Игәы иҭан, шықәсыки хәымзи рыҩныҵҟа, «Ушгәыльтәи ачаи» аиҭаҳатә иоуа дшалагалак, аҽа 3000000 ( х-миллионк!) доллар рзааишьҭырц.

Аха иалагеит аибашьра. Еибашьуаз урҭ аҭыҧқәа ирхыҵәеит. Насгьы – еибашьуаз иреиҧшыз. Насгьы – еибашьуаз иреиҧшыз иреиҧшыз. Сааҭқәак рыла Бебесыртәи Академиа иатәыз атрактор хәыҷқәа («Ацәышлампырқәа») ныбжьахәаша ицеит. Алабораториа. Михаил Темурович Агенетика аинститутк адиректор ҳамҭас ииҭаз (аӡәгьы дизеилымкааит уи адиректор, аха уи Михаил Темурович данибалак дӡыҭуан), 27 000 доллар иаҧсаз аелектронтә микроскоп.

Аибашьра зегьы ахәлабгеит.

Зегьыҵәҟа.

Аибашьра иара иатәыз ауаа рыла иархәашеит зегьы.

Урҭ меигӡарах ыҟан.

Раанкылара зылшозгьы аӡәгьы дҟамлеит.

Михаил Темуровичгьы илымшеит уи.

#p 66
#h 17

Иҩызцәеи иареи аресторан «Диоскуриа» итәан.

Арыжәтә «Ду-иақье» зҭаз афужер еилаарцыруа дҩаханы икны, аныҳәаҿа иҳәон.

Убри аамҭазгьы гәахәарыла амшын дхыҧшылон.

Иззымдыруа ишәеилсыркауеит. «Ду-иақье» анард (2:1) мацара акәӡам изыдҳәалоу, арыжәтәгьы иахьӡуп: ҩ-хәҭак аҩы шкәакәеи хәҭак ашампан ҩи анеилаҭәоу. Аҟәатәи аресторанқәа рҿы ари арыжәтә ирлас иҟарҵон, ахархәарагьы рацәаны иаман: аграфин иҭарҭәон ҧаҭлыкак ашампан ҩи (иаҳҳәап, «Асоветтә шампан ҩы»), ҩ-ҧаҭлыкак аҩы шкәакәеи (иаҳҳәап, «Анаҟәаҧиа»). Зны-зынла аграфин иҭарыҧсон ирссаны атама, аҳа, аҵәа, убасгьы аӡахәа бҕьы, ажьцырақәак, арҭ зегьы «Ду-иақье» агьама дырбзион.

Иҟан убасгьы «Се-иақье» (3:1) – ашампан ҩы хәҭаки, хыхәҭак аҩы шкәакәеи, убасгьы «Иаган» – ҧаҭлыкак ашампан ҩи, ҧаҭлыкак аҩы шкәакәеи, «Дубара» (рызегь ҩ-ҧаҭлыкак), убас иҵегьы. Арҭ «анардқәа» аишәачараан Азиантәи иаҳзааз ахәмарра угәаладыршәон.

Абри зегьы зысыҩуа, «ажәытәра иагақәаз» ҧыҭчыҭк аҿар иреилдсыркаарц азоуп.

Агәра ганы сыҟоуп, ари ахәыцра аҭҵаарадырратә, ма агеографиатә аартыра ишеиҵам, насгьы, уи рыҵазҳәаз Амшын Еиқәа, аҳәса ҧшӡақәа, еснагьтәи ахацәа реидгылара, Аҟәа ақалақь ахаҭа аҷыдарқәа – егьлакәны, егьлабҿабаны иахьыҟоу – роуп.

Ажәакала, амшын гәахәарыла дхыҧшыло дгылан…

#p 67
Аныҳәаҿагьы ииҳәоз, XX ашәышықәса алагамҭазы Аҟәа афаетон қьыраны, азурнеи, агармошкеи, адаули ашәа рыцҳәо, ақалақь иҟаз аресторанқәеи адуханқәеи зегь еимыздаз ақьафуаа ирызкын.

Аҽхәаҧхьыӡ азиҳәон уи афаетон иаҵаҳәаз аҽаба, ақьафуаа ресторанк аҿы гәыблаак азна афранцыз шампан ҩы хьшәашәа здыржәыз, уи алагьы рқьафура иаладырхәыз. Абри ашампан ҩи ашәақәеи иадыршьыз аҽаба џьармыкьа хәыҷык аҿы ахы азнымкылакәа иагәыдлеит адунеи зегь раасҭа иҧшӡаз аҽан қәыҧш шкәакәа.

Иҳәон уи аҽаба аныҳәаҿа, афаетон изҵаҳәаз хьаас иҟамҵакәа, иаулакгьы аҽан иҩақәыззаны зус иалагаз, ихакькьалаз афаетонгьы ҧхьаҟа-шьҭахьҟа ицәқәасуан, ицәқәасуан, ицәқәасуан, иарҵысуан акгьы рзеилмырго иашьны иақәтәазгьы, азурнеи, агармошкеи, адаули ашәа шрыцырҳәац аҳәара иаҿыз, зны-зынлагьы, икәашарц акәу, мамзаргьы адунеи зегьы ргәыдрыҳәҳәалар рҭахушәа, знапқәа харабҕьара имҩанызҵоз.

#p 68
Рныҳәаҧхьыӡ иҳәон ари аҽаба, ари аҽан, ари ақалақь. Ари ақалақьи, ари аритми, иџьашьахәу, иссиру аритм, ҧсы зхоу зегьы рыҧсы ҭазҵаз, зегь ҳаҩныҵҟа еисуа, аеҵәақәа, агалактикақәа, аметагалактика ахаҭа ныҟәызцо… Имаӡоу, ҧсра зқәым амузыка еиҧш.

#h 18

– Уамашәа ацәа сакуеит, – дыҧхашьо дааҧышәарччеит аҧсра иаҿыз аҧҳәыс.

Михаил Темурович илабжыш нхыддылеит.

Нас лыхчы ааирҽеин, ллымҳа дынҭахәыҭхәыҭит:

– Ихабҵару, сара еиҳагьы саркареит аҧсҭазаара, бҭыҧан сыҟандаз сара уажәы, сыҧсгьы сшьарын…

#h 19

Михаил Темуровичи сареи зны Гәыриа ҳаицыҟан. Аҧшәамацәа пату шҳақәырҵоз ршьара иқәҟьеит, тәамҩа рымаӡам. Аишәачара ҳанахатәо аламҭалазы аҭыҧҳацәа аӡыхь аҟынтәи еирыӡла аӡы ааргон, аҧшәмагьы аҳәара ҟаиҵон: «Ҳаҭыр зқәу ҳасасцәа, иҳарҧшӡап ҳнапқәа!»

(«Иҳаӡәӡәап» иҳәаӡомызт, «иҳарҧшӡап».)

Ашҭа аҵыхәан Михаил Темурович аӡыхь ибеит. Аҧшәмацәа рҿаҧхьа ҭамзаара шьҭаҵаны, ишьапқәа еилыхны аӡыхь инӡааикылеит: «Ҿыц сизшәа ауп схы шызбо».

Аҩныҟа ҳаныгьежьуаз ахәлара иалагахьан, Суҧса иху ацҳа ҳазааигәахон, аидара мҩангага амашьына ҳамҩа
#p 69
акит. Ҳаангылеит. Амашьына ашыр-сырҳәа бџьарла еиқәныхыз хацәақәак ҩыҭҟьан, инхыс-ҩхысқәан… ҳрыҭҟәеит.

Аиашазы, азныказы ҳшәеит.

Зган ауз амашьына ачарҭ ахь ҳашьҭырхит. Уаҵәҟьа иаҳҧылеит ихианы игылаз аишәеи аҧшәмацәа рыччабжьи: шьҭоуп алымқәаҵәҟа реишәачара аныхтуа!

Гәыриаа амашьына амшын ахықәҵәҟа идыргылеит, Шьеквеҭили ақыҭа азааигәароуп иахьымҩасуа ахҭысқәа.

Амза каххаа илашоит. Аишәачара ашыкьымҭаз ӡык нкасҭәарц сылбааит. Санааҧш, ахааназ сгәаҿы инхаз асахьа збеит: амшын, амза, амашьына ачарҭ аҿы аишәачара иахатәоу ауаа.

Михаил Темурович уамашәа игәаҧхеит иҟарҵаз: нагӡара ақәзааит ҟазарыла еиҿкаау асасдкылара! Уи моу, ашәагьы иҳәеит: «Сара рыцҳа, исымам аҧсҭазаараҿ қәҿиара» (даара бзиа иибоз Палиашвили иопера «Даиси» аҟынтә).

Иара шамаха рацәак ижәӡомызт. Абжьааҧны ҩ-ҵәыцак рышьҭахь дҟаҧшьшьӡа дҟалон. Ус иҳәалон: ҧҳәыс ҧшӡак дҳацтәазар, еиҳа зжәуеит, уи амч сылалҵоит.

Уи ашьҭахь Михаил Темуровичи сареи сасра Гыртәыла ҳарҭан. Шәҩык реишәачарак ҳшахатәаз, алашара ыцәеит, нас ашәык аатын, еишьҭагыланы жәа-ӡысык аацәырҵит, ртәыҩақәа ирхагылаз ацәашьқәа кәалкәаџьо. Аӡысқәа аишәақәа рыбжьара ианаангыла (аишәа анбан «п» еиҧш иргылан – ҳамаҵ зуаз рырманшәаларазы), алашара акит. Иаабази, шәгәанала? Аӡысқәа ӡны абарбал хәыҷқәа зҵоу асаарақәа ирықәгылоуп, рыҿқәагьы ауҭраҭых ҵиаақәа ҭыҳәҳәоит. Шашәала еидҳәалан, ашашәа аҵыхәа аишәа
#p 70
ахаҿы итәаз икны маӡала дахон. Нас аӡысқәа еихшаны аишәа иқәдыргылеит.

Сывараҿы дтәан Очамчыратәик. Ҳчара анҵәамҭахьшәа икьаҿ амаҕра дҩахан, иарҕьа напы сирбеит. Уаҵәҟа ианын: «Важьа +». Егьырҭ ажәақәа аныхын.

– Зны ус анын: «Важьа + Зураб + Шьоҭа + Оҭари = аишьцәа». Важьа сара соуп, егьырҭ сҩызцәа ракәын. Ишакәымла рхы мҩаҧыргеит, ифраерхеит, ҳаиашьара иаҧсамхеит, саргьы сҩалаган ҵәыҵәырала ианысхит. Шықәсқәак рышьҭахь Шьоҭа ҩаҧхьа данысҵеит, аха дук мырҵыкәан еиҭах дыфраерхеит, саргьы еиҭах данысхит.

#h 20

Риҵаҟа уанцо, Аӡиа иаҵәа азааигәара аӡылбаҽҽара ыҟоуп. Ацаҟьа ҳарак аҟынтәи абжьы цәгьаха, ишәахҧсараха, ахш еиҧш ишкәакәаха илбааҟьоит.

Ҽнак зны Михаил Темурович Китаитәи аҩызцәа рделегациа Риҵаҟа игон, амҩан Аҧсны аҧсабара аҧшӡарақәа дырбо. Ишнеиуаз абри аӡылбаҽҽара азааигәа иаагылеит. Китаиаа ирбаз џьашьахәыс иркит, егьиазҵааит Михаил Темурович, абасҟак изышкәакәои аӡылбаҽҽа ҳәа.

Ус раҭеикит:

– Илбааҟьо ӡу џьышәымшьан, ихшуп. Хыхь ашьхарахь 3 567 жәы рзы аферма ҳамоуп. Есшьыжьы ианырхьалак, амшын аҧшаҳәаҿы иҟоу ахш зауад ахь абасала ахш дәықәырҵоит. Афермахь амҩа ҳамаӡам. Иаҳхәыцыз алҵшәақәа ссирхеит: ахш ахә акырынтә илаҟәит, литрак капеик ауп изыҧсоу.

#p 71
Нас ари лакәызшьаз Китаиаа дразҵааит: «Шаҟа миллионҩык шәыҟада!» Китаиаа: «Миллиард азы маҷк ҳагуп». Михаил Темурович ус иҳәоит:

– Шәааи ҳҽеидаҳҵап, шәара – Китаиааи, ҳара – аҧсуааи. Усҟан ҳара аиашазы миллиардҩык ҳҟалоит.

#h 21

80-тәи ашықәсқәа ралагамҭазы Аҟәа араион аус зуан.

Ҽнак дсызнеин аҳәара ҟаиҵеит: маҷк адгьыл сҭахуп, аҩны сыргыларц сгәы иҭоуп. Ҳицхрааит. Гәандра, амшын аҧшаҳәаҿы ҩын хәыҷык иргылеит. Уакәын шамахамзар ҳахьеиқәшәалоз. Нас – аресторан «Ӡызлан» аҿы. Уигьы Гәандра иҟан. Ус Михаил Темурович иоуп иахьӡызҵаз. «Ӡызлан» азааигәара аҧацха ҳаман.

Нхыҵҟа ҳцалон ҳусуара аганахь ала: амандарина рзаҳгон, дара акәац, ашә, ашәыр еиҭаҳатә ҳарҭон. Лассы-лассы Михаил Темуровичгьы дҳаццалон – уи зегьынџьара аҩызцәа иман, дҳацхраауан.

Аишәачара ҳанахатәаз, академикцәа, апрофессорцәа, аҭыҧ дуқәа аанызкыло ҳакәушәа акәын ҳашдирдыруаз.

Ҽнак зны Нальчик ҳахьыҟаз ус иазҵааит: «Аҧсны амилҭ рацәоуп, шәышҧааибуеи?» Ус раҭеикит: «Ҳара иҳамоуп аҩы “Аҧсны ашәҭҿаҳәара”. Ус ахьӡаҳҵеит, избанзар, шәҭыҿаҳәарак еиҧш ауп ҳшыҟоу. Ари ашәҭҿаҳәараҿы шәҭыцыҧхьаӡа егьырҭ ирыламҩашьо рхатә фҩы рымоуп».

Зны Урыстәыла ҳаныҟаз, ҧҳәыс џьашьахәыки ҳареи ҳаибадырит. Лара Куба акоммунисттә партиа далан. Михаил Темурович дҳаҳәеит: «Сара аҭаҳмада дсанашәыжь – сара еиҳа дыснаалоит, шәара аҿар шәхы рзышәк».

#p 72
Аҳәса рныҳәаҿа еснагь иара изы иҷыдан. Ианааникылалак ашьҭахь, аҳәса рарма напы дагәӡуан – арма напы еиҳа агәы иазааигәоуп.

#h 22

Акафе «Амра» Михаил Темурович хазшәа зыхцәы хышыз ҧҳәыс ҿак длыдтәаланы акониак ижәуан.

Аҧҳәысгьы илжәуан.

Михаил Темурович иџьыба сааҭ лирбон аҧҳәыс:

– Танечка, бахәаҧш закә сааҭу исымоу – амҿы иалхуп. Иббоума, шаҟа сҕару, уаҩҵас иҟоу асааҭ сымамам… Абарҭ амҿы иалху роуп исымаӡоу, Хо Ши Мин исиҭеит ҳамҭас, Виетнам саныҟаз. Нас, срыцҳабымшьаӡои зынӡаскгьы, Танечка, сара сҩыза аҕар? Мап, мап, аҧшӡақәа зегь реиҧш, баргьы бгәы хаҳәуп.

Аҧҳәыс аҟырҟырҳәа дыччон. Нас Михаил Темурович минуҭқәак илзымдыруаз бызшәала длацәажәон.

Аҧҳәыс дҵааит: «Закә бызшәои ишәҳәо, жәак сзеилымкааит?» «Акареи бызшәа, – илаҭеикит, – акареи бызшәа адиалектқәа руакы. Аха бара иабабдыруеи уи адиалект? Уи моу, иара акареи бызшәа ахаҭагьы бзымдыруазар ҟалап».

Аҧҳәыс дшыччац дыччон.

Ус инеимаҭәаны аҵәыуара далгеит. Лгәы ҿызкаауаз акы лгәалашәазар акәхап.

Михаил Темурович лыгәшәымшә иҳәон:

– Бнаҧшишь, сыхаара, иббома шаҟа иџьашьахәу, шаҟа иссиру адунеи. Арахь бара бҵәыуеит, сыхаара… Бымҵәыуан, иаҭахӡам…

#p 73
Михаил Темурович варала уихәаҧшуазар, ахьтәы ҧара иану Римтәи аимператор дугәалаиршәон.

#h 23

Сара аресторан «Мархьаул» ахәыҟаҵаҩ ицхырааҩыс аус зуан. Ахаан исхашҭраны сыҟоума, Хрушьчов дшаҳҭаалоз! Аха рыуа иарбану исгәаласыршәара?

Асацив деиланагон – убасҟак бзиа ибон. «Ишҧаҟашәҵо, уара, аҵәымҕ иацуфап», – иҳәалон уи.

Аӡы еиҧш акәын ауатка шижәуаз.

Адырҩаҽны ихирҧсаауан абырҷман чаҧа ала. Ифеит – жәаминуҭк рыла далҵуан. Абырҷман абжьеи алаҳҭәон, убри даара ихәон. Зны-зынла ҽҧныҳәак еиҧш ус ҳаиҳәалон: «Абырҷман зышәмааӡои ирацәаны?!»

Михаил Темурович ус иаҭеикуан: абырҷман абрада џьаргьы иҿиаӡом, иҿиозаргьы, аратәи аиҧш арыжәтә ухнарҧсааӡом.

– Ус анакәха, еиҭашәҳ, ишәааӡа, ҳсоветтә бырҷманла иаанхаз ауаатәыҩса арыжәтә рыхнарҧсаауа иҟалоит! – дгәамҵуан Хрушьчов.

Ари заҳаз Михаил Темурович, ҳреспубликазы аҭагылазаашьа ҷыда аҭахны иҧхьаӡон: иаду аҭаҭыни ачаии рзы аплан иагырхатәуп.

Хрушьчов дақәшаҳаҭын, ицхырааҩгьы идиҵон: Аҧсны иаду аҭаҭыни ачаии рзы аплан иагшәырха, ирыгшәырха зегьы – абырҷман еиҭарҳарц азыҳәан, уи ҳидеологиа аиҵыхра иацхраауеит.

#p 74
#h 24

Амшын убас иҟан, Анцәа ихаҭа ааигәа џьара аҧшаҳәа давазшәа.

Убла хнакуа еилацырцыруан, еилыбзаауан ашьыжь асааҭ фба рзы.

Ажәҩангьы еилыбзаауан. Ашьыжьтәи ажәҩан. Ф-сааҭки минуҭки рзы.

Амшын аӡәызаҵәык иакәын иҭаз.

– Уҭыҵ, уҭыҵ, – дыхәмарны изҿиҭуан, – уажәы сара истәуп аҭалара… Уҭыҵ, уҭыҵ!

Уи аҧшаҳәахьы диҧхьонаҵы, иҟалеит ф-сааҭки ҩ-минуҭки.

Нас – ф-сааҭки х-минуҭки.

Ф-сааҭки ҧшьминуҭки…

Фбеи хәбеи…

6-еи 6-еи…

6-еи 7-еи…

6-еи 8-еи…

6-еи 9-еи…

10…

12…

24…

#h 25

Еизарак аҿы Михаил Темурович ивараҿы атәара сықәшәеит. Изласгәалашәо ала, усҟан уи аҭҵаара-ҧышәаратә нхамҩак еиҳабыс даман. Аҟәатәи араиком амаӡаныҟәгаҩ Астико Гәарамиа дҿаҳәатәха дықәгылоит, испол-
#p 75
ком ахантәаҩы дижәлеит: амандарина аиашьикқәа шаҟа аҭахыз ианаамҭаз еиқәдыршәарц изыҟаимҵеи?! Ишаҳзымхо жәбоит, арахь амандарина абжьысра иаҿуп. Егьи: сара исхарои, шаҟа иашьик аҭаху схаҭыҧуаҩ иазҳәаз Бҕажәба иоуп!

Араиком амаӡаныҟәгаҩ еиҳагьы даапкит: дызусҭада Бҕажәба, шәзызҵаашаз дшәыҧшааит!

Михаил Темурович азалаҿ дыштәаз издырӡомызт, димбаӡеит.

Бҕажәба Актәины Аҧсны даныҟаз, араиком амаӡаныҟәгаҩ акомсомол аҿы аус иуан, Бҕажәба ихьӡ аниаҳалак, дшәаны аҟәараҟәара аиҵасра далагон.

Сара Михаил Темурович иахь сынхьаҧшит. Уи дҧышәарччон, уамашәа дҧышәарччон, иахысҳәаарагьы сыздырам. Аха еилукаартә иҟан, иаҳаз игәы ишалымсыз. Убасшәа дҧышәарччон, ус иҳәозшәа: абас ишыҟалоз сара уажәаҧхьагьы издыруан, ҽакалагьы ҟалашьа амаӡамызт. Ажәакала, рацәак уазхьаартә, ма иџьаушьартә иҟаӡам аҧсҭазаара…

#h 26

Шаҟа бзиа ҳаибабози, ҳаизгәыбылуази ҳара уи ауыха, «Амра» ҳтәаны. Аресторанаҿ акәым, акафе «Амра» аҟны.

Ҳцәажәон, иаажәуан.

Зҟарҟы ҭбааз аграфинқәа ирлас иҭаҳарцәуан, иара убас ирлас идырҭәуан.

Ҩы шкәакәала идырҭәуан, нас еихырссаны атама, аҳа, аҵәа ҭарыҧсон, зны-зынла – цырақәак аца, иахарҭәон маҷк «Ауадҳара», ма «Боржоми» (ус лафшақә), еиҳарак
#p 76
– аҩ еиқәаҵәа, зны ашампан ҩы, зны аҩы ҟаҧшь, зны – еиҭах аҩы шкәакәа, нас – ашампан ҩы…

Ажәакала, уи ауыха аласба еиҧш ҳалахәмаруан уи аҩы, аҵыхәа ианкны иҳарҳәазон, ахы ҳшьышьуан, амгәа ҳарчыхәчыхәуан, ахәы ҳнапы алаҳшьуан, бзиа ибаны иҳаргәаҟуан.

Иара аҩгьы иагәаҧханы иҳацыхәмаруан, зных рацәак агәы азҭамкәа ишыхуан, аишәагьы анарцәаакуаз ыҟан.

Нас убасҵәҟа ихәмаруа-иҟууа-ишуа ҳдақәа ирҭалон.

Иасуан убасгьы аеҵә-амзатә ҧша, уи аҧша ҳаҳәса рыхцә ауқәа аршәышәуан, рыхцә хышқәа, рыхцәы еиқәаҵәақәагьы налаҵаны.

Ҳаҳәса аҳауа иалаӡрашәа, ибжалабҿабаны, ибжаргаманы иҟалон – аеҵәақәеи амзеи рылашара аҵыхәала, убасгьы – амшынынтә иасуаз аҧшархь аҵыхәала.

Ҳаргьы бзиа ҳаибабон, зегь бзиа иаабон… Убас бзиа иаабон, ҳәашьа амамкәа…

#h 27

Аҳәса ахьеиҳаз аишәачараҿы толбашьс дыҟан. Уи ҩынтә ишмахҽызгьы иӡышоз амахҽ аныҳәаҿа ааникылеит.

Убасгьы ҩынтә аҳәса азин риҭеит, абри аныҳәаҿа ааныркыларц. Ахынтә раангьы иҳәарц игәы иҭан, аха аҳәса ччо дааныркылеит: «Ишәымжәын, уи адагьы зегь еилаҳкаауеит».

Нас ашьхыц аныҳәаҿа икит:

– Ашьхыцқәа рыжәла рацәоуп, урҭ рахьынтә иҟоуп аҧсуа шьха, уи аҧынҵа зегь раасҭа иауп, аҧынҵала егьы-
#p 78
рҭ ахьзымнеиуа инеиуеит, ашәҭқәа рнектар иҵауыланы иҭнагоит.

Аҳәса ччоит ркьатеих ҧҵәо: иаҳбазшәа ҳаҟандаз, шьы ри, уи ашьха.

Иаргьы иақәиргәыҕуеит: аишәа ҳшахыҵлак еиҧш ишәсырбоит, ани абна ҳнылалар, уа иаабоит аҧсуа шьха, амала, абнатоурахь инаскьатәуп, уауп уи ахьыҟоу, саҳкәажәцәа…

#h 28

Еизарак аҿы иаалырҟьаны иҧсахы еибакит:

– Асасцәа анҳадаҳкыло, мыцхәы ҳцәа ҳҭыҵуеит, аҧхьа еилкатәуп дзусҭоу, нас ишихәҭоу изныҟәатәуп. Ааигәа Москвантә иааз ЦК аинструктор сҩызак иахь Афон Ҿыц днасыҧхьеит, аухантәарак ифон-ижәуан, дшәаҳәон-дкәашон. Даныхынҳә, ЦК сҩыза ицәгьа иҳәеит: абасҟак изҭада, ҩеихагылак змоу аҩнаҿы еихагылак иара имацара итәны?! Сҩыза иҩны ҳахьтәаз ҵаҟатәи аихагылаҿ акәын, хыхь ҳамхалаӡеит. Ҳасас ихаҿы изаагараны дыҟаӡамызт, аҩбатәи аихагылагьы сҩыза ишитәу. Шәазхәыци, уи идыруазҭгьы ииҩраны иҟаз!

#h 29

Еишәачарак ианахатәаз, журналистк Басла ақыҭауаа иҟарҵоз аҳәара атәы иҳәеит:

– Михаил Темурович, ари ақыҭан иалсны ицо аӡиас ацҳа хӡам, ауаа иахыкәшаны ныҟәатәыс ирымоуп, уи акыр ихароуп. Ацҳа роуртә еиҧш ҧсыхәак ыҟаӡами?

#p 79
Изыхҟьазаалакгьы, Михаил Темурович (усҟан Актәи маӡаныҟәгаҩыс дыҟан) ажурналист ииҳәаз хырҩа аимҭеит.

Ажурналист даҽазныкгьы Баслаа рзыҳәан аҳәара ҟаиҵеит.

Михаил Темурович еиҭах иимырҳаит.

Аха ажурналист иуам.

Ахәынтә раан ацҳа аӡбахә анцәырига – шьҭа иҟашәымҵар ада ҧсыхәа ыҟам ҳәа дықәгылеит, – Михаил Темурович, уажә акәушәа дангәаиҭаз, ҿааиҭит:

– Избоит, ажәлар рзыҳәан ухы уеигӡом, аҳәара иҟауҵаз ҳашҧахамыӡгыло. Амала, уаҳаҭыр азыҳәан, цҳак акәым, ҩ-цҳак рызхаҳҵоит: акы – наҟ ицо рзыҳәан, егьи – арахь иаауа рзыҳәан.

#h 30

Асасааирҭа «Аҧсны» абуфет аҿы ҳтәоуп – Михаил Темурович, Вианор Ҧачлиа, сара. Ҳгәалаҟазаара даара ибзиоуп. Михаил Темурович иаҭаху зегьы ҳзааргарц ирыдиҵахьеит, ҧаҭлыкак акониакгьы назлоу (Вианор Ҧачлиа ашьақар чымазара имоуп, аҩы ижәӡом, аха акониак инаалоит).

Вианор Панџьа-иҧа аофициант диазҵаауеит: аеҵәақәа шаҟа амоуи шәкониак? Аофициант: хҧа. Вианор: ҳара хәба змоу ҳҭахуп. Ахәыҵхахара иалагаз аҭыӡшәа еиҧхьирбоит Михаил Темурович:

– Винор, иузымдырӡои, шаҟа еҵәа амазаалакгьы, акониакқәа зегьы уалырк ишҭырго?

#p 80
Уи Вианор ус акәын дышишьҭаз: Винор. Еицаикыз иҩыза ихьӡ урысшәала бзиа иибоз арыжәтә ахьигәаланаршәоз акәхап.

Вианор Панџьа-иҧа иҩыза гәакьа иакәын, имаӡақәа зегьы идыруан, еиҳарак аҳәса ирызкыз.

Панџьа-иҧа изы ус иҳәалон:

– Актәи маӡаныҟәгаҩыс саныҟаз, есхәылбыҽха Обком сандәылҵуаз дсықәшәон, аҽны ақалақь аҿы иааҟалаз ахҭысқәа зегьы саиҳәон. Ашьыжьгьы убас ауыха Аҟәа иааҟалаз зегьы саиҳәон. Абасала Винор иааҟалаз ахҭысқәа реизгаҩ иакәны дсыман.

Ҳтәоуп «Аҧсны» абуфет аҿы, акониак ҳнаҿыхәо. Дук ихарамкәа «Аҧсны» иадҵоу КГБ аусзуҩы Вальтер длеиҩеиуеит. Уи зегьы ирдыруеит, ихаҭагьы иӡаӡом.

Михаил Темурович, абжьааҧнеиҧш алаф аҵаҵаны, ус иҳәоит:

– Аҟәа еиҧш еиҿкаау аҽа қалақьк Асовет ҳәынҭқарра џьаргьы иуҧылаӡом. Ара инхо амарксистцәа мацара роуп. Ара КГБ Енгельс имҩаҿы иҟоуп, асинагога – Маркс имҩаҿы. Аиаша уҭахызар, КГБ иахьақәнагоу Маркс имҩаҿ ауп, асинагога – Енгельс имҩаҿы. Аха, иҟалап, ус еиҕьзаргьы – еиҳа ианаалоит. Ибзианы ирхәыцит, арҭ агызмалқәа!

#h 31

1929 шықәсазы Максим Горки еиҭах Аҧсны дааит. Усҟан Михаил Темурович 14 шықәса ихыҵуан. Ажәакала, Михаил Темурович излеиҳәоз ала, иҩызцәа Аҟәа аҧшаҳәаҿы Максим Горки икьаҿ шкәакәа ицәырӡеит. Горки
#p 81
гәахәарыла амшыни аҧшаҳәеи дышрыхәаҧшуаз, икьаҿ ихашҭит, уи рхы иархәаны ирӡеит.

Ианырӡоз Михаил Темурович дыҟаӡамызт, аха иандырхынҳәуаз даниеит.

Аҽныҵәҟа ахәылбыҽха Нестор Лакоба (усҟан Аҧсны Актәи) Горки иҩызцәеи иареи аресторан ахь инаиҧхьеит. Аишәачара ашыкьымҭаз аресторан хыҵакырҭа змам хбыџк дааҩналан, Лакоба еилаҳәарак ииҭеит. Аилаҳәара анхиртла, Горки икьаҿ акәын илаҳәаз. Горки деигәырҕьеит икьаҿ ахьдырхынҳәыз, ишәҵаны иџьыбахь инапы анишьҭ, қьаадк ҭан. Иааҭганы данаҧхьа, аҟырҟырҳәа дыччеит:

– Нестор, уара авторитет ҕәҕәа умазаап!

Нас ибжьы ҭганы даҧхьеит: «Акыр иаҧсоу Нестор! Ҳара иҳаздырӡомызт, абри афраер усас шиакәыз. Акьаҿ ҳархынҳәуеит. Аџьыба иҭаз хәмааҭк акьаҿ назгаз ахбыџ иаҳҭеит».

#h 32

Зны-зынла схәыцуеит: уи аамҭа ҧхыӡны избазар? Аибашьра ҟалаанӡатәи Аҟәа?! Дугәалашәо Кәыкәыр-чаи, ичаихана? Кәыкәыр-чаи ажәеинраалақәагьы ииҩлон: «Не курите, дети, дури, пейте чай вы у Кукури». Мамзаргьы: <rus>«Кто Кукур-чай с утра не пьет, тот удачи не найдет. Подходи и налетай, чай горячий забирай. Вместо воды пей его, будешь весел, как Махно».</rus> Ианиазҵаалак: «Махно убасҵәҟа длахҿыхызма?» – дразҵауан: «Издыруеи сара, Махно арифмазы дысҭаххеит». Дугәалашәо Габо, абаҕәаза усуҩы, «№ 2» ҳәа анҵаны зхы ацаха акәыршаз? Дарбану № 1 ҳәа ианиазҵаалак, Габо даара дгәаахуан. Зны
#p 82
«Абыжәырҭа» («Брехаловка») апрофессор Аланиа дашшит: «Сара хҩык аҧҳацәа сымоуп, ари арныг Габо хәҩык ацәбылдызқәа драбуп». Ааигәа игылаз Габо апрофессор иабжьигеит: «Уҧҳәыс лахь снашьҭи, аҧацәа шлоуа убап». «Дысшьуеит, амӡанра!» – Аланиа Габо дижәлеит. «Диоскурианӡа» еишьҭан арныг Габои апрофессори. Егьырҭ гыланы ирзыҧшуан, ркьатеих ҧҵәо.

Абас иҟан Аҟәа.

Свобода дугәалашәо, аматрос хылҧа ихаҵаны, ательниашка ишәҵаны, игитара кны? Акинотеатр «Аҟәа» азааигәара акәын уи дахьцәырҵлоз. Дыҳәҳәон: «Адунеи иҟоу ахәыҷқәа зегьы еиқәҳархароуп!»

Марадона? Аҟәатәи ахагақәа рахьынтә уи зегь раасҭа дныҟәаҩын. Ара дыҟоуп шуҳәоз, ана дубон: ма Асааҭқәа рыҵаҟа дгылоуп, ма Ацҳа ҟаҧшь аганахь дналаҩеи-аалаҩеиуеит, ма аџьармыкьа далоуп, ма Маиак. Ӡынгьы-ҧхынгьы маҟҿаҳәара хыхь дҟьантазын. Амра иабылыз ихәда ахаҳәқәа ҷаҷны изхаз ашашәа акәыршан. Ааигәа Марадона дыҧсит ҳәа саҳаит. 2007 шықәса алагамҭазы. Убасҟак сгәы далсит, сҩызак, ма сҭынхак дыҧсызшәа…

Сасра сыҟан, Марадона даҳгәалаҳаршәан, ихаҳҭәалеит…

Шьыжьы «Диоскуриа» аҿаҧхьа хәыҷи-дуи еизаны ампыл иасуан. Командак «Апырпыл ҟаҧшь» ахьӡын, егьи – «Афырҭын». Иччон, ихәмаруан.

Зны Михаил Темуровичи ҳареи «Пингвин» ҳтәаны акаҳуа ҳжәуан, иҩыза, афотоҭыхҩы Хиониди дыҟан, афотокорреспондентцәа Тарасов, Дгебуаӡе, Меликиан. Ирацәаны ҳаҽҭаҳхит уи аҽны.

Акгьы сызнымхаӡеит.

#p 83
Ҳаштәаз дааҳадгылеит аполковник Сациви, еицырдыруа ГАИ аусзуҩы. Ижәла, ихьӡ сҳәом. «Сациви» ҳәа зихьӡырҵаз уиазоуп, есымчыбжьы Москваҟа уаҩ дук хә-литрак асацив изишьҭуан. Уи ауаҩ ду асацив ибеит, ихшыҩ дахыҵуазаарын. Абасала Сациви дполковникхеит. Асацив Ешыратәи ҧҳәыск изыҟалҵон.

«Пингвин» аҟынтәи амшын ахь илбаауа амардуан аҿы аӡәы ашампан ҩы зҭаз аҧаҭлыка ҧиҽызаап. Дук мырҵыкәа ҳәынаҧ дук аацәырҵын, икаҭәаз аҩы ашьҭабзара иалагеит. Михаил Темурович афотокорреспондентцәа дрыҳәеит иҭырхырц. Рыҧшьҩыкгьы иҭырхит. Убарҭ аҭыхымҭақәагьы сызнымхаӡеит.

Аполковник Сациви, – «Шәааи, ҳаргьы иаажәып», – иҳәан, х-ҧаҭлыкак ашампан ҩы рзықәиргылеит.

Дызусҭоу сгәалашәом, ус дҵааит: дарбан ҧҳәысу еиҳа иҟьантазу – амаҭәа зшәу лакәу, изшәым лакәу? Ҩыџьа афотокорреспондентцәа, – «Гьамала еилаҳәоу аҧҳәыс маҭәа зшәым лаасҭа акырӡа дҟьантазуп», – рҳәеит.

Михаил Темурович аҧхьатәи аныҳәаҿа аҧҳәыс лзы иникылеит:

– Нагӡара лықәзааит аҧҳәыс! Аҧҳәыс Адгьыл деиҧшуп: зны Африка еиҧш улҷыҷуеит, зны Антарктика еиҧш дыхьшәашәоуп, зны ашәҭқәа рыла ихҟьоу адәҳәыҧш даҩызоуп, зны – ашьха ҳаракы, амшын, аокеан, аҧша… Дшынеибакәу, лхы инаркны лшьапаҟынӡа, нагӡара лықәзааит аҧҳәыс!

Иабаҟаларишь уи ауыха иҭаҳхыз афотосахьақәа?

Ааигәа аҧҳәыс лыччабжь гон, аҷкәын агәаара зҵаз ибжьы: «Сара Македонтәи фраерума, сеидроу, Васиа?»

Апрожектор ашәахәа зны амшын арлашон, зны ажәҩан.

#p 84
– Уажәы аҩ ахаҭа аныҳәаҿа ҳҳәап, жәанызықь шықәса иреиҳаны изхыҵуа арыжәтә, ахацәеи аҳәсеи реизыҟазаашьа хшыҩла аҭыҧ иқәызҵо! – аҵыхәтәантәи аҵәца ааникылеит Михаил Темурович.


#h 33

Дарбанзаалакгьы «ахҟьала» зықәшәаз иҵыхәтәа ҳәоуп. Уи дыҧҳәысуп изхәыцыз. Аҧхьа уи ахы аҳәақәа рҿы иҧыршәеит, нас – аҧсыбаҩқәа рҿы, ашьҭахь ауп хыҧхьаӡарарацәала ар рзы аҭыжьра ианалагаз.

#h 34

1992 шықәса, ноиабр аҩбатәи ажәамш. Аҟәа еиҧмырҟьаӡакәа бзарбзанла алахысра иаҿуп. Сара Ҧшьаҧ ақыҭахь амҩа сықәуп. Уа сҧа иҧҳәыс лҭаацәа нхоит – ҳауацәа аерманқәа.

Ҧшьаҧ хымш саанхеит. Саныгьежь, сыҩны ашәаҿ Михаил Темурович дсықәшәеит. Сааигәыдиҳәҳәалан, ус иҳәеит: «Амла сакуеит, Сосик».

Аҩныҵҟа ҳаҩналеит. Афымцалашарагь ыҟам, аӡгьы. Сыуацәа аерманқәа исырҭаз афатәқәа, х-литрк ахшгьы аацәырызгеит. Литрабжак ахш спиртовкала исыршит, фатәматәқәак еидгаланы аишәа сырхиеит: абысҭа ашә алаҵаны, акәты ӡны, амгьал. Акраҳфеит. Иҟоу-иану еибаҳҳәеит. Сыҩны адашьма аҵаҟа ашәра иаҿыз аҟаб «Атлант» атәгьы аацәыраагеит. Ҳалбааны ҳахәаҧшит. Ибзан, ичмазаҩымызт.

#p 85
«Иҟалалакгьы, “Атлант” мҩароуп, аҽаҩра ҳнаҭароуп», – иҳәон уи, аҟаб еиҧхьышьшьаауа.

Имчқәа даара икаҧсаны ишыҟазгьы, ароиаль днаҿа тәан, «Амза асоната» дыхәмарит, нас бзиа иибоз аопера «Даиси» аҟынтә ариа.

Уахынла асааҭ жәеиза ҟалахьан, данынаскьазгоз. Ҧшьаҧынтәи иаазгаз афатәқәа рыхәҭак исҭеит, иҩнаҟынӡагьы сиццеит.

Иахьынтәаанагаз ҳзымдырӡо аҧша ҳҧынҵа инҭанарсит амандаринақәа рыфҩы. Акыраамҭа иаҳамбыцыз ҩызак еиҧш ҳаигәырҕьеит уи, ҧыҭк ҳгыланы гәахәарыла илбаадон уи афҩы.

Ҳанеиҧырҵуаз, ҩаҧхьа сааигәыдиҳәҳәалеит: «Закә насыҧузеи, уҩызеи уареи шәанеиқәшәо, шәанеицәажәо… Уаҵәы асааҭ хҧа рышьҭахь сузыҧшуп, биологиа иазку азҵаара хадақәа еиҭах ҳрылацәажәап».

#p 86
#h 35

– Ари ахсаала уахәаҧши, Сосик, уахәаҧши! Шаҟа еиҧшымзеи атәылақәа! Угәанала, изеиҧшрои ани атәыла? Ари? Куба Америка иаадҩыло иҟоуп. Ара акы убоит, ана – ҽакы. Рыҧштәқәагьы рышҽырыҧсахуа: аҟаҧшь, аҩеижь, аҩабжь, ацәыш, ашьацҧштәы… Асветофор еиҧш: уаагыл! уца! анахь! арахь!.. Уара, ари апланета уацәымшәаӡои?..


Аҧшаҳәа азааигәа аӡы даалҵын, аӡы аҵаҟа дызлаӡысоз асабарда ихихын, аҳауа злалбааидоз ашәыра ааиҿихны амза аҵаҟа итәаз Сосо Капанаӡе иқәҿиҭит:

– Сосик, абасала, ҳәарада, ажәибжьтәигьы сыҧшааит, ҳәарада. Зегьы жәибжь – еиҵамкәа, еиҳамкәа. Абасала, ҳәарада, еилкаауп.

Сосо Капанаӡе атетрад ианиҵеит Бебесыр аӡиа аҵан иҟаз ажәибжьтәи аӡыҵыҵырҭа.

Бибесир аӡиа, еиҳа ииашахоит, аӡиақәа – ахәыҷи адуи – ҭырҵаауан. Уи аҧхьа ахаҳәқәа мшынла рныҟәара еилыркаауан. «Ҭырқәтәылатәи ахаҳәқәа», ажәакала, ҳәарада, Аҟәа аҟәарахьы ишаанаго – Сарпи Баҭыми рҟынтәи. Иҭырҵаауан «аурыс хаҳәқәа» – Новороссискынтәи Баҭымҟа
#p 87
«инеиз». Зны-зынла днаианы ацәқәырҧақәеи ахаҳәқәа рхәархәарбжьы дазыӡырҩуан.

– Македонски ир ҳзааигәахо џьушьап, Сосик.

Бибесир аӡиа Гал араион иҟоуп, амшын иацәыхарамкәа. Уи иалалоит аӡиас Уақәым, убасгьы аҭаҳарақәа Мохохаи Намгвали. Амшын иадҳәалоуп Абга аҭаҳара ала. Аӡиа шьҭоуп амшыни Аахыҵ Кавказтәи аихамҩеи рыбжьара. Бебесыр аӡиақәа рыҩбагьы ирыҵаркуит ҩ-ҧшьыркцакилометрак раҟара, х-метрак инадыркны хәметрак рҟынӡа иҵауылоуп.

Ибабаз мпахьшьы дула иҽирбан, амрахь дхьаҳәит.

– Жәибжь – хар змам хыҧхьаӡароуп. Быжьба злоу ахыҧхьаӡарақәа зегьы бзиоуп. Иаҳҳәап, ноиабр быжьба.

Дагьыччеит… Нас Сосо Капанаӡе ианиҵақәаз днарыхәаҧшит:

– Уахәаҧши, Сосо, цқьа уахәаҧши, сиашазаарын, Бебесыр аҧҳәыс лыҧхашьарҭа еиҧшуп анысҳәоз. Иҭухызи, анатомиа арҵагашәҟәи акоуп. Ани адгьылбжьахабжа Корофа, убома, аҽыҭҳәаны «аҧҳәыс» ишылгәыдло?! Уахәаҧши, уахәаҧши! Сос, ари аҭыҧ мыч ҷыдак амоуп! Корофа акәзар – ахаҵа иҧхашьарҭа ахаҭа, насгьы ауаҩы ихшыбаҩ еиҧшуп. Уеиламган, нас: ахаҵа иҧхашьарҭеи ихшыбаҩи сахьак ауп ирымоу!

Адгьылбжьахабжа «Корофа» ҳәа (гыршәала «Абзиабара») ахьыӡ иахызҵаз иара иоуп. Аҭаҳарҭақәеи атышақәеи аҭыҧынтәи рыхьӡқәа Вианор Ҧачлиеи иареи еилыркааит.

Адгьылбжьахабжа Корофа иҟан аҭҵаарадырратә центр, уаҟа аус рыциуан Михаил Алавиӡеи Сосо Капанаӡеи 1992 шықәса, август 14-нӡа.

Бибесир иазкны урҭ ирыҩуан:

#p 88
«Аӡынра аӡы аҧхара +6 °C инаркны –3 °C аҟынӡа, аҧхынра – +27 °C инаркны +33 °C аҟынӡа. Зегь иреиҵоу аҳауа аҧхара –11 °C, зегь иреиҳау – +41 °C. Аӡы иҩабжь-цәиқәароуп, аҧхынра 50–150 сантиметр рҟынӡа уагәылаҧшыртә иҟоуп. Алшықәсанык амра ҧхоит 193 мшы инарзынаҧшуа, аҧсҭҳәа хуп 170 мшы рҟынӡа, ақәа 2200–2700 миллиметр рҟынӡа илеиуеит. Ақәа анауа еиҳарак аӡыни ааҧыни роуп. Аҧхынра шамаха ишоуроуп, бахҵәароуп, аҧша суам, шьыжьла амшын аҟынтәи иласӡа зҿаазхало аҧшархь атәы умҳәозар.

Аӡиа ахьышьҭоу аиҩхаа, насгьы акәшамыкәша иҿиоит еиуеиҧшым аҵиаақәа: ашә шкәакәа, аҭәаҵла, ашә еиқәаҵәа, ахьа, аџь, араса, аҧсаӡ, аҳа, аҵәа, аҳәаса. Ирааӡаз ракәзар: <lat>Acantus, Actinidia, Camelia, Fortunella, Poncirus, Eucalyptus, Juglans, Phillostachys, Pterocarpa, D. Lotus, D. Sinensis, Aleurites, Cinnamomum camfora</lat>. Аӡтәы ҵиаақәа ракәзар: аӡтәы ахьа, аӡтәы агәил, алотос, лемна, вольфиа. Вольфиа – аефирхәша ҵиааоуп, аҧсыӡқәа ирфоит. Вольфиа аӡы ахыхь еиҧшгьы, аҵангьы иуҧылоит. Уи аҳауа зеиҧшроу еиҧш: аҧхара +10 °C еиҵахар, вольфиа аефир хәшақәа азыҟанаҵом, убри аҟынтә ихьанҭахоит, аӡиа аҵахь иӡааҟәрылоит. Аҧхара анеизҳалак (+10 °C аасҭа), аефир хәша аҟаҵара иалагоит, иаргьы ахыхь ихалоит.

Аӡиа иҭоуп аҧсыӡқәа: ҧаҵақьиа, амур шкәакәа, ақьаҳәырдан (М. Алавиӡе ианиҵеит), тапелас, аҧсардаҳан, акалмаҳ (М. Бҕажәба ианиҵеит), ауаркалеи, ахиаала уҳәа, убас иҵегьы. Убасгьы иҳәатәуп, амшынынтәи ахиаала аӡиа иҭаланы аҧсыӡқәа ннарҵәалон. Убри ҟамларц азыҳәан, М. Бҕажәба иаҧшьгарала, уи злаҭалоз аӡыбжьахала кын капронла иҧоу акаҭала».

#p 89
Уи иҳәалон, акырынтәгьы ииҩхьан, Аҧсны абнақәа шмаҷхо, есышықәса 81000 тонна рҟынӡа анышә ақәоурақәа ишықәрыӡәӡәаауа (еиҳарак Аҩадатәи Ешыра ақыҭа аҟынтәи), акультура ҿыцқәа шааӡалатәу, аха Аҧсны иатәу аҵиаақәа ирҧырхагамкәа. Иажәақәа рыла, зегь раасҭа аҧхасҭа ҟазҵаз ачаии аҭаҭыни роуп. Ачаи асовет мчра иҳаднагалеит, аҭаҭын – Ҭырқәтәыла.

Ацитрусқәа ргенофонд аизгара даҿын, 188 форма шьақәиргылеит. Урҭ иреиуан Томсан Навель иапельсин, Асовет ҳәынҭқарра ахьӡ ҿыц зауз: ИВС (Иосиф Виссарион-иҧа Сталин). Михаил Алавиӡе Сталин даара бзиа дибон, убри аҟынтә ИВС аплан инахыҳәҳәо иааӡон.

Уи раҧхьаӡа акәны Колхидатәи агенетика академиа аартра ихы иҭашәеит, 1949 шықәсазы Тимириазев иакадемиа далганы, еицырдыруаз абла чымазарақәа рҳақьым Филатов дицны пилокарпус ҭырҵаарц Аҟәа ианааз. Пилокарпус – ацитрусқәа ирзааигәоуп, ашыц еиҧшуп, еснагь ииаҵәоу ирыҵанакуеит. Бразилиа узлымсуа пилокарпус абнарақәа ыҟоуп, убрахьынтәи ауп Асовет ҳәынҭқаррахь ишааргоз абла чымазара бааҧсы глаукома ахәышәтәразы зыхә ҳаракыз ахәшә пилокарпин.

Филатов игәыҧ, Бҕажәба ида, убасгьы иалан Хомезурашвили, Хасаиа, Миминошвили, анемец ҵарауаҩ Гартман, урҭ Аҟәа алоегьы ҭырҵаауан. Уи ашьҭахь иаарласны Аҟәа иаадыртит пилокарпуси алоеи рааӡарҭа ҭыҧқәа.

Убасҟан ауп шьыжьык алабораториаҿы зхы ақәырҧсны уск иаҿыз Сосо Капанаӡеи иареи анеибадырыз. Аҽнынтәарак агенетика иалацәажәон, еимаркуан, ахәылбыҽха ус иаиҳәеит: иахьа инаркны уареи сареи ҳаишьцәоуп.

#p 90
Филатов игәыҧ Аҟәантәи ахәшә ҿыц рыманы ицеит – ампула иҭаҭәаз алое ажьырӡы.

Вавилов адунеи еицырдыруаз генетикын. Лысенкогьы. Аҧхьа Сталин аҩыџьагьы русуразы уаҳа назҭахым аҭагылазаашьа бзиа риҭарц дашьҭан. Лысенко акартош ацәа лаҵаны акартош ааирыхит, агәрагьы диргеит, ирацәаны акартош рааӡартә еиҧш ишыҟаиҵо. «Браво, Лысенко!» – иҳәеит Сталин. Амлакра ахьыҟаз Урыстәыла акартош рацәаны ирҭахын. Вавилов ус иҳәон: «Лысенко дызҿу мцуроуп, аҧсабара ишҳанаҳәо ала ҳныҟәароуп». Лысенко вегетативла аҿиара дадгылон, Вавилов – ҧсабарала. Лысенко иалихыз амҩа кьаҿын, Вавилов иалихыз – харан.

Аҩбатәи адунеизегьтәи аибашьра алагамҭазы Вавилов дыкны Саратов абахҭа дҭаркит, уа ахьҭа илалан, агәаҵәыхь ихьны дыҧсит. Сталин урҭ рыда агенетика ихала еиликаарц дашьҭалеит, ашьҭахьы абызшәаҭҵаара иҽшазикыз еиҧш.

Сосо Капанаӡе Вавилов иус гәыкала, ҧықәсларада иназыгӡо ҳәа ихы иҧхьаӡон. Уи моу – иҵаҩы ҳәа. Аха Лысенко дахьиқәшаҳаҭызгьы ыҟан. 1965 шықәса инаркны

Михаил Темуровичи Сосо Капанаӡеи аус еицыруан: зны Асубтропикатә культурақәа ринститут Аҟәатәи афилиал аҿы, зны уи аинститут иатәыз Аҧышәаратә нхамҩаҿы; зны Гәандра, зны Гәылрыҧшь, зны Аҽгәара. Ҳәарада, Аҟәагьы.

– Сара сыда ҧсҭазаашьа умаӡам, – иаиҳәалон уи Сосо Капанаӡе.

Аиашазы, ус егьыҟан.

Зны академик Лапин Сосо Капанаӡе идигалеит Аҟәатәи амаамынқәа рыҭҵаара ацентр аҿы аусура. Михаил Тему-
#p 91
рович уи ихы ихнахит: «Ирылухи амаамын фҩыгарақәа, шаҟа ус ҳамоу умбаӡои!»

Аханатә аҵаа зычҳауа ацитрус жәлақәа раҧҵара иаҿын, нас – адунеи аҳауа аҧхаррахара иазку азҵаарақәа, уи иахылҿиаауа аӡхыҵрақәа ҳасаб рзыруан, иҭырҵаауан Амшын Еиқәа аҵан еизаз атыҩшаӡлыҵ. Уи азы 30 метра амшын аҵан идыргылеит аҳәышәҭ, егьи – абнаҿы.

Иаҧырҵеит иџьашьатәу аҵиаа – трифолиат-лимон, аҵаа зычҳауаз, иуфар ауаз.

Афеихоазы ус иҳәон: иссиру ҵиаауп, аҵиаа – аҧша иахшаз. Аҧша иацуп иахьцалак, аҧша иаанагоит, аҧша иагоит. Уиазоуп изеиқәхаз. Егьырҭ аҵиаақәагьы убри дырҵатәуп.

Агәра игон, афатә-ажәтә афотосинтез алаҿ иоур ҟалоит ҳәа: Охәреитәи аӡыҧхаратә нхамҩаҿы афақь ала ироуит афатә маҭәашьарқәа злаз абааӡа, аҟызқәа ирҿарҵон.

Алавиӡеи иареи иаҧырҵеит ачаи жәла ҿыцқәа: «Индустри-4», «Индустри-5». Убасгьы рҩыџьагьы урҭ рааӡараан ирыҵарҭәоз ахәшә рхәыцит – «Аҽгәара».

Аҧышәаратә ачаирҭа аҟынтә 1991 шықәсазы гектарк аҟынтәи 50 тонн ачаи хырхит.

Атропикатәии асубтропикатәии ҵиаақәа ирлас ирызҳаразы аҭҵаарақәа мҩаҧигон. Уи иазкны адокументалтә киносахьагьы ҭиххьан.

Еиуеиҧшым ашықәсқәа раан иҩызцәеи иареи Аҧсныҟа иааргеит: декабртәи атама (Американтәи), аҵыҵындра ҵлеи ацха ҵлеи (Китаинтәи), Родоптәи алимон (Болгариантәи), алимон «Волкамериана» (Италиантәи), алимонқәа Таджима Нацумикани, Иамагути (Иапониантәи).

#p 92
Америка еиҧыларак аҿы аҟаб ду агәаҕь иӡеит – дымҵаа-дымҧшаа иџьыба инҭеиҵан Аҟәа иааигеит. Мексикаа роуп уи аҟабжәла аҧызҵаз, 450 килограмм рҟынӡа иҟалон.

Иусумҭак аҿы иҩуан: «1000 километра иныҟәаз амашьына убасҟак аҵәыҵәра абылуеит, ауаҩы иҧсы ҭанаҵы шаҟа нихуа. Аҟәатәи ацитогенетика алабораториаҿы ацитрусқәа рцәа абензоид алаҳхит. Уи иазкны аматериалқәа Свердловскҟа иҳашьҭит, Б. Вигров иахь. Излашьақәҳаргылаз ала, литрак абензоид х-литрак абензин иаҩсуеит, ианбыллак адунеи зыҧсы ҭоу зегьы ираҕоу абензин. Ишыжәдыруеиҧш, ауаа рҽыршьлоит абасалагьы – агараж рҽыҩнакны амашьына аус адыруеит. Абензин иблыз иахылҵыз алҩа иахәаҽуеит. 5 инаркны 12 процентк рҟынӡа ауаа ақалақьқәа рҿы уи алҩа иашьуеит».


#h 36

Ааҧынра, 1962 шықәсазы Аҧсны даҭааит Абжьаратә Азиа ареспубликақәа руак Актәи амаӡаныҟәгаҩ. Михаил Темурович и-«Чаикала» Гагранӡа дигеит. Нас «Ешыра» аишәачара изирхиеит. Ешыра ақыҭа, аресторан «Ешыра».

Аҟәаҟа ианыхынҳәуаз, Ешыратәи ахәқәа руак аҿы ҭынч иҳәуаз аҽада рбеит.

– Ассир, шәаргьы аҽадақәа шәымазаап! – иибаз деигәырҕьеит асас. Нас дҵааит: – Михаил Темурович, џьаракыр шәхы иашәырхәома дара?

– Нас ишҧа, – аҭак ҟаиҵеит аҧшәма. – Ҳара амашьынақәа ахьзымхало ашьха қыҭақәа ҳамоуп, абра аҽадақәа ҳахәоит, амала, имаҷуп рхыҧхьаӡара, иҳазхаӡом, –
#p 93
абраҟа Михаил Темурович ибжьы ааҵысит, илабжышқәагьы нхыддылеит.

– Азин сышәҭозар, ҳара иҳаӡбоит ари аус, – даарыцҳаишьеит Михаил Темурович иара иеиҵамкәа арыжәтә иашьны иҟаз асас.

Мчыбжьқәак рышьҭахь Аҟәа иааргеит Абжьаратәи Азиантәи аҽадақәа – хә-вагонк рыла! Асас дахь иажәа наигӡеит.

Михаил Темурович ианиарҳәа аҽадақәа ртәы, акыраамҭа игәалеиршәон, ззыҳәан иаашьҭыз ари аҩыза аҳамҭа ссир. Аҵыхәтәаны ииулакгьы игәалашәеит Ешыра, аресторан «Ешыра», абжьаразиатәи асас, ахәы азқәаҿы ҭынч иҳәуаз аҽада.

Иҟарҵари, асҟак аҽадақәа ирзыруеи, иабаргои? Иаалаган Ешыра ахәқәа рҿы ирышьҭит. Аҽадақәа ҳәуан, чыбжьон анааилак, ишырҟазшьоу еиҧш, иҟаауан, абасала иҟан. Аҳәырҭа анырмоулак, маҷ-маҷ абнарахь ашьха иаҿалон. Нас иааит аӡын, абгақәагьы аҽадақәа зегьы рфеит. Зегьы рфазар акәхап, мамзар рыҟаабжьы аӡәы имаҳарызи.

#h 37

Асасааирҭа «Аҧсны» ахыб аҟынтәи, еиҳа ииашахоит – аресторан «Ахыб» аҟынтәи амшын еиқәаҵәаны акәын ишубоз. Амала, ажәытә аберзенқәа ишырыҩуаз еиҧшҵәҟа еиқәаҵәамызт.

Иара ани аҭаҳмада ибзарӡы иҳәон, зжакьа шла згәыҵач иҟаз аҭаҳмада, ӡынгьы-ҧхынгьы, акыр иқәсхьаз аплашьч ишәҵаны, Аҭынчра апроспект, акондидертә дәқьан аҧхьа дтәаны аҳәыҳәқәа акрырҿазҵоз.

#p 94
Аҳәыҳәықәа аҭаҳмада ҩызас дрыман, ихы иқәтәон, ижәҩахыр, икьыҿымыҿуа иваныҟәон, инышьҭыҧра-аашьҭыҧраауан.

Ирҳәон, Аҩбатәи адунеизегьтәи аибашьраан дчарҳәаҩын, аконцлагер аҿы дыҟан ҳәа.

Ирҳәон, аибашьҭра ашьҭахь, ашьоура дацәшәаны, дыбналаны Аҟәа дааит ҳәа.

Ирацәан ирҳәоз.

Михаил Темурович иакәзар, ус иҳәон: «Аҳәыҳәқәа – уи алагер аҿы иршьыз рыҧсқәа роуп, аҭаҳмада агәнаҳарақәа иҟаиҵаз иҽырҿихуеит. Аҳәыҳәқәа рганахь ала акрааҵуеит уи зегь ианарыжьхьеижьҭеи».

#h 38

Ауаҩы ҭыҧк аҿы днасыҧдазар, хымҧада даҽаџьара насыҧ иоуеит. Абри атәы иҩхьан IX ашәышықәсазы Али-Беир. «Уи аибакапанра иазакәануп», – шьақәирҕәҕәон Михаил Темурович зны аишәачара ҳанеицахатәаз.

Нас зҽызшьыз хӡааҵәиҟаҵаҩы Колиа изыҳәан ихиҭәалеит. Уи ҩ-ҧаҭлыкак ауатка ыжәны, нышьла амшын агәахьы дцан, аҵыхәтәаны акәны дӡааҟәрылеит.

Уи иҳәон: Колиа акаҳуа анҳацижәуазгьы, аҧсшәа анҳаиҳәозгьы, ҳҭаҭын данаҿыхозгьы, даныцәаз, дантәаз Нарцәыҟа ихы ирхахьазаарын… «Нас, абра еицтәоу дҳалазарцу, Колиа иеиҧш, зыҧсҭазаара наӡаӡа бзиала ҳәа азызҳәо – хатәгәаҧхарала?»

Уи даара илахь еиқәнаҵон.

– Аха Колиа ара днасыҧдазҭгьы, егьи иҧсҭазаараҿы хымҧада насыҧ имазаауеит, – инациҵон уи, аӡә игәы ҟажо.

#p 95
#h 39

Ақәа кыдҵәаны илеиуеит, ақалақь, амшын – еилых ҟамҵакәа, зегьы ирықәнауеит.

Ашықәс ҿыц аҭаламҭаз ауп.

( Ааи, ҳзыҩнатәоу «Диоскуриагьы» ақәа ақәнауеит. )

Жәаминуҭк раҧхьа «Диоскуриа» ддәылҵит, аха деиҭахынҳәын, кониакла иҭәыз аҵәца аашьҭихит:

– Сахьдәылҵыз, ишәдыруандаз закә ныҳәаҿоу исаҳаз. Хымҧада ишәгәаҧхоит. Блатноик абааҕырқәа рныҳәаҧхьыӡ иҳәон. Иахьынӡа сылшо иҳәашьала исҳәоит: «<rus>Кароче</rus>, еимаҭәаны илеиуеит ақәа, Васиа… Амардуан саҿаланы сахьнеиуаз, ихәмаруаз абааҕырқәа збеит. Усҟан ажәҵысқәа сгәалашәеит. Иабаҟои, мшәан, урҭ? Еилкаауп, ӡынроуп, акурортқәа рахь иҧрит, аҧсҭазаара бзиа рҭахуп, урҭ алаҧсқәа… <rus>Кароче</rus>, абааҕырқәа ҳкармыжьӡеит, џьаргьы имцаӡеит, амардуан иаҿатәаны ихәмаруеит, кәылиҷыли ҳәа… Жәбома, абааҕырқәа шаҟа аилкаара рымоу, шаҟа инагақәоу, Васиа… Урҭ срыцны ҧшыхәра сцоит, акгьы сацәшәом, Васиа… Ажәҵысқәа? Абарҭ алаҧсқәеи ҳареи иаҳзеилои, а-а? <rus>Кароче</rus>, нагӡара рымазааит абааҕырқәа, ҳара ҳашьцәа хәыҷқәа, ҳара ҳаҳәшьцәа хәыҷқәа! Митәла иҕәҕәоуп дара, ҳақалақь нрыжьуам, ҳара ҳанрыжьуам!»

Ҳаргьы ҳгылоит. Рныҳәаҿа ҳҳәоит, Новороссисктәи аҧша хьшәашәагьы, ақәагьы хьаас иҟамҵаӡакәа, «Диоскуриа» амардуан аҿы ихәмаруа абааҕырқәа, убасгьы егьырҭ Аҟәа амҩадуқәа ирну, абаҳчақәа ирҭоу, абаҕәазеи авокзали, аџьармыкьи астадиони, ахәқәеи адәқәеи рҿы иҟоу, амахәҭақәа ирықәтәои, аҳаскьын ҩа илатәои абааҕырқәа…

#p 96
Убасгьы рныҳәаҿа ҳҳәоит егьырҭ ақалақьқәеи ақыҭақәеи, атәылақәеи – акапиталистәқәа ракәзааит, асоциалисттәқәа ракәзааит, – аха еиҳарак индырҵәарц изышьҭаз Китаитәи абааҕырқәа – ргәымшәареи, рхаҵареи рзы. Ҳара урҭ ҳашрыдгыло ҳҳәоит, ҳахгьы ҳацәыҧхашьоит, ҳацәыҧхашьоит Китаи дуӡӡа, абааҕыр хәыҷы акәакәылах ыҟамкәа иқәнахырц ахьаҧшьнагаз аҵыхәала ӡык иамыӡәӡәо ахьымӡҕ ду згаз. Китаи даара ҕәҕәала ҳақәыӡбуеит, агәгьы иаҽанаҳҵоит «Диоскуриа» иҟоу Ажәларқәа реидгыла аҟәша ахьӡала, ари «ашәҟәы» ҳазегьы кониакла иҭәу ҳаҵәцақәа рыла «ҳнапы аҵаҳаҩуеит». Нас егьырҭ апланетақәа рҿы инхо абааҕырқәа рныҳәаҿа ҳҳәоит. Ишнеишнеиуа ҳныҳәаҿақәа агалактикақәа рҟынӡа инаӡоит.

Аиашазы, арадагьы даҽа џьара ҧсҭазаара ыҟазар, уа, хымҧада, абааҕырқәагьы ыҟоуп. Мшәан, абааҕырқәа ыҟамкәа ҟалашьас иамои. Ҳаргьы агәра ҳгоит, иҟалалакгьы абааҕыр шбааҕыру ишаанхо, ҳара ҳбааҕыр еиҧш, аҭра ахаан ишыннамыжьуа, чарҳәара шыҟанамҵо, абри ауаҩы игәы – зегь раасҭа игәырҕьои, зылахьгьы еиқәи – иаҟароу аҵыс.


#h 40

Иура Габисониа иаалырҟьаны маҵурала хыхь данҩеи, Аҧсны ааҧхьа игылоу комсомолны даныҟрҵа, уи зегьы иџьаршьеит.

Изларҳәоз ала, уи Михаил Темуровичгьы ибз алан.

– Ҵоуп, саргьы сыбз алоуп, – дыччон уи. – Ижәдыруа, Иура ашкол данҭаз ишишьҭаз? Мап? Менделеев ҳәа
#p 97
ишьҭан. Избан? Ижәдыруама? Мап?! Убри ами! Уи иҩыза ида ҳкомсомол ҧсыхәа амаӡам.

КГБ аҟынтәи исзаарышьҭыз ақьаад сышәзаҧхьоит. Иура фба рҿы дантәаз иабду дыҧсит. Аҭаацәа Иура идырҵеит, иабду ифотосахьа хәыҷы еизҳатәны иҟаиҵарц, аҧарагьы ирҭеит. Ари агызмал даалаган амаланыҟәа ааихәеит. Уи дазгәыҳәуазаарын даагылеижьҭеи. «ХВЗ» ааихәеит, маҷк иқәсхьаз, аха иахьугалакгьы – «ХВЗ». Нас ашкол аҟынтәи Менделеев ипатреҭ иҕьычын, иабду диеиҧшхартә еиҧш иҧаҵақәа ҭыхны аҩны иааигеит.

Ашкол аҿы зегьы ршьапы иқәгылеит, Менделеев ипатреҭ иашьҭоуп, аха ирзыҧшаауам. Иура ахҿыхга имоуп: иабду дыҧсит, ашкол ахь дныҟәаӡом. Зегь раасҭа зыхшыҩ иахыҵуа химиа рызҭоз аҭыџьҳа лоуп: иҟалаз зхароу лара лакәхоит, аҭакҧхықәра зегьы лара илыдхалоит, ахарџьгьы налаҵаны.

Зегьы Иура ишиҭаху ицоит, аха… Аҧсыжра аҽны ашкол аҟынтәи иааит ҵәыуара, руаӡәы авенокқәеи ашәҭқәеи рыгәҭа ахимик ду ипатреҭ идырит, ибжьгьы нҭицан: «Менделеев!», иҧсы наилышәшәеит. Шәара, ҳәарада, уи химиа арҵаҩы шлакәыз жәдырит.

Уи далырхуанаҵы, Иура амхахьы дыбналан ацаҿы иҽиҵәахит.

Ашьҭахь иҟалашаз ҟалеит: Менделеев иус ақыҭсовет аизараҿы иахәаҧшит. Ахантәаҩы иҭаҷкәым аишәа иқәикшоит: Габисониа, ишҧаугәаҕьи Аполитбиуро алахәыла ипатреҭ аӡара, уара амбжьах! Нас дҵаауеит, хаҭала зпатреҭда ииӡаз. «Менделеев», – иаҭаркит уи. Иара: ишҧыкәу аҩыза Менделеев ипатреҭ шуӡаз, уара атроцкист еилымга! Амаӡаныҟәгаҩ дхәыҭхәыҭны ахантәаҩы иаиҳәоит, Менде-
#p 98
леев дыҧсижьҭеи акры шҵуа, дышҵарауаҩыз, Аполитбиуро ахаангьы дшаламыз. Уи еиҳагьы дарбыжкит ахантәаҩы: дарбан изгәаҕьыз Аполитбиуро алахәылацәа рпатреҭқәа рыгәҭа иҧсхьоу цәылдызк ипатреҭ акнаҳара, шәара оппортунистцәа! Менделеев ипатреҭ, егьырҭ еицырдыруа аҵарауаа рпатреҭқәа ирыцны химиа акабинет аҿы ишыкнаҳаз атәы иарҳәеит. Уи зынӡаск дараапкит ақыҭсовет ахантәаҩы: Аполитбиуро алахәылацәа рпатреҭқәа рыда, аӡәгьы ипатреҭ кнаҳамзароуп аҭӡамцаҿ, ара аимпериализм агентцәа аус шыруз ҩашьом, уаҵәыҵәҟа араикомаа рлымҳа аҟынӡа иназгоит иҟалаз зегьы!

Ажәакала, Габисониа абри нахыс Менделеев ҳәа изырҳәо иалагеит.

Ҳара ҳкомсомол аҿы ахаан Менделеев дҳамаӡамызт, убри аҟынтә сицхрааит, ари иҩыза аилҟьа, баҩеиламгыла дҳарӡыр иашахом.

#h 41

Сара 32 шықәса симаҳәын. Ҩыџьа аҧҳацәа иман – Наташеи Таниеи. Аиҳабы, Наташа, лакәын сара сыҧҳәыс. Натаха – ус акәын ҳашлышьҭаз. Лаб иеиҧш, Наташагьы аҧстәқәа бзиа илбон. Ус иҳәалон иара: «Натаха са сахь дцеит». Ааамҭак аҩны иҳацынхон ҧшь-лак: доберман-пинчер, ҩ-ротвеилерк, пинчер ҕача. Иҳаман убасгьы амаҭқәеи адаҕьқәеи.

Аӡҕабцәа ихымкыхны иааӡамызт, ашкол ахь шьапыла иныҟәон, аинститут ахьгьы. «Смашьына аҳәынҭқарра иатәуп, сымаҵ ауеит, шәара шәымҩа шәымоуп».

#p 99
Санхәа, Катерина Антон-иҧҳа Васина, Ақыҭанхамҩатә минисстрраҟны аус луан. Ҭынчк лакәын, лхы ӡырылгомызт мыцхәы, лус бзианы илдыруан. Исгәалашәоит, зны Михаил Темурович аҳәаанырцәҟа днаскьаҳгон, иарҭмаҟ анышьҭих, иџьашьаны санхәа длызҵааит:

– Катиуша, шаҟа ихьанҭоузеи, иҭабҵеи, бара?

Арҭмаҟ х-уанҭак ҭан.

– Ауанҭара бзиа иумбои, ига, иуҭаххар ауеит.

Иҟалаз уи ауп, мышкы шабжьаз Москвантәи асасцәа ҳҭан, Михаил Темурович еиҳа ижәыцыҧхьаӡа ивараҿы итәаз, митәла иҧшӡаз аҧҳәыс лассы-лассы инапы лхьишьуан. Иҧшәмаҧҳәыс иҟаумҵан анылҳәалак, илаҭеикуан:

– Катиуша, ибымдыруеи, сара «ауанҭара» бзиа избоит.

Зны-зынла Аџьынџьтәылатәи еибашьра ду игәалаиршәон, еиҳараӡак Клин иҟоу Чаиковски иҩны ахы ишақәиҭыртәуаз. Еиҭеиҳәон: «Усҟан ирацәаҩны афашистцәа ҳатҟәеит». Ахаан «иаҳшьит» иҳәаӡомызт – «иҳатҟәеит».

Аӡәы изыҳәан ацәгьа иҳәо ҟамлаӡацызт, изымдыруаз изгьы иҳәон; «Сҩыза иоуп». Зегь раасҭа бзиа иибоз ажәақәа – «агызмал», «дыссируп». («Арҭ агызмалқәа ҭаха сырҭом». «Иссирқәоуп, уара: бзиа еибабаӡом!»)

Иаразнак деицралон, дгәаауан, гәынҷыхьа жәак саиҳәаргьы ауан, аха хәминуҭк рыла ихыҧсаауан, нас снышәара далагон:

– Арҧыс, уааи, апианино ҳаицыхәмарып. Уара уоуп изасҳәо, Мобили, иумаҳаӡои?

Дыснышәарц азыҳәан еснагь «Сулико» дыхәмаруан. Жәаба рҟынӡа амелодиақәа идыруан, ашәа бзианы иҳәон.

Анотақәа зынӡаск издырӡомызт, аха апианино иқәиргы-
#p 100
лон, зны-зынлагьы еихиршәшәон, – «Жәбома, анотақәа рылагьы сыхәмаруеит», – иҳәарц иҭахушәа.

Наташа данызга, Қәҭешь саб иҩны дааит. Даара деигәырҕьеит, ашәҟәқәа рацәаны ишҳамоу аниба. «Уаб ибзианы дыздыруан, џьанаҭ дагымзааит». Дуаҩы бзиан, иҳәеит. Агәра ганы сыҟоуп, саб дшизымдыруаз, аха ус дыҟан иара – зегьы рзы бзиак иҳәар акәын.

Аҟәа ҳазегьы Фрунзе имҩаҿы ҳаицынхон. Аишәа гьежь ду ҳазгылан, амебель ҿыц бзиа ибаӡомызт. Мал дук ҳамаӡамызт, аҵиаақәеи аҧстәқәеи ҳрыланхон. Аҳәаанырцәтәи иааигаз сувенирқәак иман, даара дрыхӡыӡаауан.

Имширақәа разгәаҭара ицәымҕын. Ҳҭаацәараҿы сыҷкәын Ҭенго имшира заҵәык акәын иазгәаҳҭоз. Ажәеи ажәеи еихҳәаало, иҩыза, апрофессор Сосо Капанаӡегьы бзиа ибаӡомызт имшира азгәаҭара.

Ҳаҩны Алеқсандр II дызныз ажәытәӡатәи асаан ыҟан. Излеиҳәоз ала, Катерина Антон-иҧҳа Урыстәыла аҳцәа дрыцкарын. Аибашьра алагамҭазы уи асаан амарадиорцәа иҧырҽит. Қарҭ санаа, аҧҽыхақәа еидсырҷаблан, уажәы сквартира ҿыц аҟны исымоуп. Михаил Темурович, усҟантәи аҧсҭазаара агәалашәаразы. Абри асаан заҵәык ауп Аҟәантәи сара исзынхаз.

Аибашьраан амарадиорцәа иқәмақарит, ашә заҳзааумыртуеи ҳәа. Ашәақьшьхәала изыҵҟьеит аҭаҳмада. Уи даара игәнигон. Сара издыруан, аибашьра шизхымгоз. Иаҳәшьа лҧа ашьразы аҭӡамц даддыргылахьан. Дрымшьӡеит, аха минуҭк ала дышлеит ҩажәижәаба шықәса ираҭагылаз ахаҵа. Ҳавараҿы иҟаз ауаҭах акран ала идырҳәит. «Акырцхи» автоматқәеи рыбжьы рзымычҳакәа ишәаҳәоз аҵарақәеи апарпарқәеи ҧсуан. Аквариум иҭаз аҧсыӡқәа зе-
#p 102
гьы ҧсит, аӡы шиҧсахуазгьы. Даара зыжәла маҷу адаҕьқәа иман, ача рҿеиҵон. Ичит ихәаҧӡа, адажәқәа реиҧш, нас иҧсит. Мап, уи аибашьра изыхгомызт.

Иапониатәи амагнитофон хәыҷ иман, ауаа рыбжьқәа реиҧш, зыҧсы ҭоу зегьы рыбжьқәа ҭаиҩуан: адаҕьқәа рҩаҿҩаҿра, ажәқәа рыҟаара, амаҭ аҵырҵырра, амҵ аҧырра, апарпарқәа рыҵәаара, ацгәқәа ркьира, алақәа рышра…

Зны-зынла ҳлақәа адашьма иқәычхәыруан. Санхәа уи азы даҕьуан, иара: «Иҟарҵеи цәгьарас, атәыла мыбгеит!»

Гәандра ҩ-ҿык змаз аҩын хәыҷы изгылан. Уахьа ҳара аӡәгьы ҳнаишьҭӡомызт. «Уи слабораториа ауп, сакадемиа, сҩызцәа мацара роуп уахь инеиша». Уаҵәҟа акәты ҕаҷақәа анҵаны иман. Аха Гәандрантәи знык ауп ианааигаз зықәра акыр инеихьаз ҩ-кәтык. Ҽнак дуӡӡа иаҳжәуан, аха уеизгьы иаҳзымжәит. Знык-ҩынтә рыкәтаҕьқәа ҳзааигеит. Абриак ауп. Шаҟаџьара аус иухьази, аха аусураҟынтәи аҩныҟа цырак амандаринаҵәҟагьы ааимгацызт. Гәандра ишәаҳәо аҵарақәагьы иман.

Афеихоа ирҽхәон: ахаҵа имч иацнаҵоит. Амала, гызмалк ауп уи аҵиаа – аҧша ахьасуа, убрахь ихынаауеит; аха ус иҟанамҵар, ихжәоит. Ахьӡгьы иаҳәоит, ахаҵеи аҧҳәыси рус ишазку.

Ибзианы, еиҿкааны дцәажәон, аха аӡырҩразы дмаџьанан. Аресторанқәа рахьынтә ирыликаауан «Ешыреи» «Мархьаули». Ус иҳәалон: «Иахьа ус ҕәҕәак ҳалацәажәароуп, шәаала “Мархьаулҟа”». Ма – «Ешыраҟа».

Шамахамзар шьыжьхьа изыҟазҵоз сара сакәын. Жәашықәсала аҽаҧсахӡомызт ифатә: акәтаҕь, цқьа имжәӡакәа, ҵәыцак ахарҵәы, аҵәа ршьышьны, ашәса. Шьыжьи уахеи рыда, чыбжьон крифаӡомызт. Аҵар ре-
#p 103
иҧш, маҷӡак акәын иифоз. Убасҵәҟагьы имаҷны ижәуан. Ҧыҭҩык ргәы иаанагоит, ирацәаны ижәуазшәа. Мап, уи ахаан мыцхәы ижәӡомызт. Аишәачара иара изыҳәан аицәажәареи, аибадырреи, аизааигәареи ирызкын. Аишәачара иара изыҳәан театрын, аҳаирбаҕәазан, космодромын. Ауаа иааигәара ианыҟамыз ҧсҭазаарамызт иара изыҳәан. Аҳәысжьы бзиа ибон, сан иҟалҵаз асыӡбал, акатлетқәа. иара убас – ахарчо, ҳгәыла ҧҳәыс Роза Цомаиа ссиршәа иҟалҵоз. Аха, ишысҳәахьоу, аҵар реиҧш имаҷӡаны акрифон. Ҵыск азы иҳәалон: «Жәиҧшь грамм иҟоуп. Граммк иацлар, изыҧырӡом». Арыжәтәқәа рахьынтә бзиа ибон акониак «Варцихе», аерманцәа ркониак.

Бзиа ибон икьаҿ иоужьны ианишәу. Убасгьы акурткақәа бзиа ибон, ақалҧад шкәакәақәа. Апрель инаркны октиабр нҵәаанӡа абарҵаҿы дыцәан, агәабан ацынхәрас ауапа иҵан. Иқәыршәызгьы ауапа акәын.

Абарҵахь ажь изабелла амахәҭа ҩеиуан, абарҵа зегьы амҽханакуан, аха 5–6 жьымжәа ракәын иаҿалоз. Ҭагалан ажьымжәақәа ҿыхны, ус иҳәалон:

– Абар сыжь ҭазгалеит.

Архьшәашәага «аӡын-аҧхын» ҳаман, аҧхын ҳуадақәа рҿы аҳауа алаҳархьшәашәон, аӡын – иалаҳарҧхон. Иалаҳарҧхон, аха иара аҩныҟа данаалак, абарҵахь ашә аартны иаанижьуан – аҳауа цқьа изхаӡомызт.

– Уихәаҧши, – лҳәалон санхәа, – Аҟәа зегьы ирҧхар иҭахуп.

Аибашьраан сҧа Ҭенгои иареи Аҟәа иаанхеит. Аибашьра алагамҭазы саргьы Аҟәа сыҟан, аха нас сықәҵит. Уажәы убасшәа исныруеит, иҧсы сыцәгәааны иҟоуп убри азыҳәан, сара сымацара сакәӡам изыцәгәааны иҟоу.

#p 104
#h 42

– Иаҳҳәап, акостиум шкәакәа шәышәҵаны аӡбарра шәаваланы шәнеиуеит, ачарахь шәыццакуеит. Ус аӡбаарра аҭахәаҽра иаҿу ауаҩы дыжәбеит. Шәааҭгыланы, шәыбжьы рдуны илабжьара шәалагоит. Ҽакала иуҳәозар, иқәҟаара шәалагоит, инапы-ишьапы иҟьарц, аҵла рдацқәеи, аҵиаақәеи дрымҵасны ииулакгьы аҟәарахьы деихарц… Шәгәы ишҧаанагои, абасала шәызицхраару?

– Ҳицхраап ҳәа ҳаҟоуп.

– Шәызицхрааӡом. Деиқәшәырхарц шәҭахыҵәҟазар, шәкостиум шкәакәа шышәшәу аӡмах шәыҽҭажьны, шәнапқәа икәыршаны дҭыжәга, уаҳа ҭгашьа имаӡам.

#h 43

Цақәа Шьақьыр-иҧҳа Хонелиа Аҟәа, Оқтиабртәи амҩаҿы иҟоу, Аҧсны зегь иреиҳаз амодақәа рыҩны – «Амода аҩны» еиҳабыс даман. Уа Михаил Темуровичи Сосо Капанаӡеи злаз асахьаркыратә хеилак лыман. Аиаша уҳәозар, Михаил Темурович дамыцхраазгьы, «Амодақәа рыҩны» зыҟалаӡомызт.

Цақәа Хонелиа аҧшра ду змаз ҧҳәысын аҟынтә, Михаил Темурович, Хрушьчиов дирдыруа, ус иҳәеит:

– Шәеибадыр, Никита Сергеи-иҧа, Цақәа Шьақьыриҧҳа Хонелиа, аҳкәажә Ҭамара лыҵкар.

Уи аҽны Сосо Капанаӡегьы дирдырит Хрушьчов:

– Шәеибадыр, Никита Сергеи-иҧа, ҳаамҭазтәи аҵарауаҩ ду Сосо Капанаӡе, сыбзыцәашьа.

Ҧыҭрак ашьҭахь ари иаргәааз Сосо Капанаӡе иҩыза илымҳа дҭахәыҭхәыҭуан:

#p 105
– Михаил Темурович, шәара ҧшьышықәса рыла шәсеиҳабуп, абзыцәашьара злаҳабжьалои?! Мамзаргьы Цақәа Шьақьир-иҧҳа – аҳкәажә Ҭамара длыҵкарны ҟалашьас илымои? Хрушьчов еиликаар?..

– Ех, Сосик, Сосик, уҵарауаҩ бзиоуп, аха ақьақәа ауаҟна шазыҟаҵатәу уздырӡом. Хрушьчов зегь раасҭа имарианы зыгәра иго асимволқәа роуп: Каквказ, абзыцәашьара, аҳкәажә Ҭамара… Алегендақәа иҭахуп. Уихәаҧшлеи цқьа.

Уи ауыха Хрушьчов убас Цақәа Шьақьир-иҧҳа пату лықәҵаны длызныҟәон, лхаҭа зыҧсы ҭаланы игылаз аҳкәажә Ҭамара лакәызшәа. Илаҧшгьы лассы-лассы ирықәшәалон ихьыҧштәыз лшьапеимаақәа-коши.

Ихьыҧштәыз лшьапеимаақәа-коши мышқәак раҧхьа ҳамҭас илиҭеит Михаил Темурович – убарҭ заҵәык ракәын изырҵабыргуаз Цақәа Шьақьир-иҧҳа аҳкәажә Ҭамара дышлыҵкарыз, Хрушьчовгьы агәра изыргоз.

#h 44

Абиуро алахәылацәа, ашьауыҕа здыз иҿахәы аниҿырхуаз ииҳәаз дырзаҧхьон:

«Ҵхагәазы аӡә ибжьы сарҿыхеит. Аҩны сдәылҵит. Сахьындәылҵыз зоура ауыз ҩыџьа ахацәа сҧылеит. Урҭ араӡны ҧштәы змаз амаҭәа ршәын. Шәзусҭцәада ҳәа сразҵааит. “Ҳара аҽа планетак аҟынтәи иааз ҳауп”, – рҳәеит. “Азамана”, – сеигәырҕьеит, избанзар, ҕьычыҩцәақәак ракәыз џьысшьон. Сгәы сырҭынчит, сшәара сыхҟьаны ицеит».

Ибжьы қәацқәацо даҧхьон, илабжышқәа цырцыруан.

#p 106
#h 45

Гагра, адунеиаҿ зегь раасҭа икьаҿу аӡиас Репруа амшын иахьалало дгылан уи, Ахақәиҭра абаҟеиҧш, ҩы ҟаҧшьыла иҭәыз аҧаҭхь ҳаракны икны, аҭашәара иаҿыз амра дазыҧшуа.

Трусикзаҵәы дыҟан. Ишьҭахь аҧслымӡраҿы ихиаз «аишәа», амра иашәыз ршьапқәа рыҵаҧсаны, иакәшаны итәан, иара иеиҧш зцәа хтыз хацәеи ҳәсеи, иҧышәарччо изыӡырҩуан.

Иара, икәшамыкәша ак имбо, амра ихы ақәкны дцәажәон:

– Исзаашьҭ хыҵакырҭа змам зегьы, агәыҕра зцәыӡыз арыцҳақәеи агәаҟқәеи зегьы! Урҭ сырзыҧшны сгылоуп сара абра, ахьтәы гәашә амҵан, сыҧсы ӡаны, сгәеисыбжь слымҳа ҵнахуа!

Ҵоуп, рыҧсқәа ӡаны изыӡырҩуан, аха еилыркаауаз маҷын.

#h 46

Зны, џьарантәи даныхынҳә, Бабышьара аҳаирбаҕәазаҿы иҧылеит Аҵиаҭҵааратә институт аусзуҩцәа.

– Амитә ҟалеит, Михаил Темурович, амитә! Шәкабинет аҿы, Ленин ипатреҭ аҵаҟа, адиван дықәжьны Габуниа Маргарита амш лылеигеит.

– Сдиван дықәжьны?!. Са исырбап уи Габуниа ҳәа иҟоу! – дгәааит Михаил Темурович.

Нас дҵааит:

#p 107
– Габуниа Маргарита лаасҭа ҩажәа шықәса раҟара деиҵоуп, нас, шәгәы ишҧаанагои, Маргарита илурызушь амш лылеигар?

– Ҳаргьы агәра ҳазгом, аха Маргарита дааҧкит: ҧҳәысыс сигароуп, уаҳагьы изуӡом! Уимоу, Маҷара аӡиас азааигәа амҩаду даниалеит, амашьынақәа лышьҭуам: сгылаӡом, лҳәеит, Габуниа сигаанӡа.

Аинститут аҿы дахьааиз, Маргаритеи Габуниеи хаз-хазы дрыҧхьеит.

Ҩымш рышьҭахь Маргарита Карпатҟа акурорт ахь дцеит, дзышьҭызгьы иара иоуп: амитә бхыбгеит, быҧсы бшьароуп. Габуниа иакәзар, апремиа изилҩааит: сара ибзиаӡаны издыруеит, амш зларгаз, убри аҟынтә ацхыраарагьы зықәнагоу.

#h 47

Афранцыз ҵарауаҩ Жан Мелие ишәҟәык аҿы иҩуан: Аристотель аҵыхәтәантәи ишықәсқәа Колхида ихигеит. Ақырҭуа ҵарауаҩ Намораӡегьы ари агәаанагара дадгылон. Егьациҵон: Аристотель дынхон аӡиас Фазис азааигәа, идунеи далҵит Пицунда, анышәгьы уа дамадоуп.

Михаил Темурович аҵарауаа Мџьыҭ Хәарцкиеи Шоҭа Мисабишвилии дрыҧхьан ирыдиҵеит: Пицунда шәцаны, егьа џьабаа жәбозаргьы, Аристотель изқәаҭыҧ шәыҧшаа.

Актәи амаӡаныҟәгаҩ идҵа ахәҭак акәын инагӡаз: Пицунда ицаны мызқәак иҧшаауан. Аха егьрымбеит. Археологцәа ажәытәтәи аҧсыжырҭақәа акымкәа-иҩбамкәа иаадыртит, аха Аристотель итәы рзымҧшааит.

#p 108
Шықәсқәак анца Михаил Темурович абри далацәажәон дахлафуа, игәгьы иаланы:

– Шаҟа ибзиази иаҳбазҭгьы… Аристотель иҧсыжырҭа иахьа зыҧсы ҭоу аҵарауаа џьоукы шәҩык ираҩсуеит. Жәақалақьк раасҭа аҵанакуеит. Зеқь чара ираҧнагоит, урҭ ачарақәа зегьы рҿы сара толбашьс сыҟазаргьы.

#h 48

XIV ашәышықәсазы абер Бонавентура амҵәыжәҩақәа ҟаиҵеит, абырфын шкәакәа иалхны. Еилкаам хәшәык рхьишьын, аухәама ахыцәқәантәи дыҧеит. Даанкыланы амца дақәҵаны дырблит Бонавентура рыцҳа. Имҵәы жәҩақәагьы рбылит. Амҵәыжәҩақәа аҷҷаҳәа ибы лны аҳауа иалалеит, есааира ихало, уаҩы имбо иӡит.

Рим ихадоу ашҭаҿы еизаз ажәлар ари анырба, иҳәҳәо, ишәаҟьаны еимпит. Амҵәыжәҩақәа ракәзар, ихиааланы аҳауа иалаланы ицон, уаҩ илаҧш ахьзымнаӡо џьара рхы рханы…

Гагра, аџьажә ду амҵан еиҿкааз аишәачара толбашьс даман. Ҩажәаҩык раҟара ыҟан, иара Бонавентура имҵәыжәҩақәа рныҳәаҿа иҳәон:

– Ауаҩы амҵәыжәҩақәа иҭахуп хымҧада, XIV ашәышықәсазы иҭахын, XXII ашәышықәсазгьы иҭаххоит.

Убасгьы ихиркәшеит:

– Нагӡара рықәзааит ирбылхьоу, ирбылрангьы иҟоу амҵәыжәҩақәа… Ҳәарада, абыржәы, абыржәыҵәҟа збылра иаҿу амҵәыжәҩақәа рзыҳәангьы инаҳкылап аныҳәаҿа.

#p 109
#h 49

– Винор, иудыруа, Гагра иазкны иуҩыз ашәҟәаҿы зегь раасҭа сгәалашәараҿы инхаз? – диазҵааит уи Вианор Ҧачлиа. – 1908 шықәсазы, принц Ольденбургтәи ихаан аҽадақәа зегьы асиа иахьҭагалаз. Иара усгьы, иабантәиааугеи абри: «Асиа ианыхуп ҩ-ҽадак: № 8, № 11. Руак ыӡит, егьи ацаҟьа иалҟьаны иҭахеит»? Уеизгьы, шаҟа аҵанакуазеи ажәа! Сгәы иалоуп ацаҟьа иалҟьаз аҽада № 11, аха еиҵамкәа сгәы иалоуп егьи аҽадагьы – № 8. Мышкызны шәҟәык зҩыр, ахқәа рыцхәла иасырбоит. Ахқәа ахьӡқәа анрымоу аасҭа, рыцхәла ианыҟоу еиҕьасшьоит. Уи адагьы, ахқәа еиҵыхымзароуп, ашәҟәы ахаҭагьы дууцәамзароуп. Уи ашәҟәаҿы анҭ аҽадақәа рыӡбахә хымҧада исҳәоит.

#h 50

Ҽнак аусӡбарҭаҿы дызбеит. Ациган иус рыӡбон, иара уи дидгылон.

Ациган Кәыкәына ашьҭаҵарҭа аҟынтәи аҳаурхьшәашәага иӡеит. Азал аҿы итәаз зегь раасҭа лҭыӡшәа цәгьан Кәыкәына иан Фонда. Иџьауашьаша, амилициаа лҧа иқәлаз ракәын шамахамзар, аха лара зегьы «диадиа» ҳәа ралҳәон.

– Диадиа, ирлас инҵәарушь абри зегьы?

Кәыкәына хышықәса ирҭеит.

Аӡбаҩ ианрылеиҳәа, аҵәцақәеи, аҧаҭлыкақәеи, алабақәеи ишҟа рҿаархеит. Зеимаақәа зышьхны игәыдҵара иахьӡазгьы дубап.

Фонда лыхәеиҧкак дырҩаханы, лтәарҭа аӡбаҩ илырбеит. Нас Кәыкәына иахь ҿылҭит:

#p 110
– Кәыкәына, сыҷкәын, уара акониак шужәлац иужәлоит, арҭ апидарасцәа сминџьа рцәалааит!

– Анцәа дфраерӡам! – ҿырҭуан ациганцәа.

– Аҟәа афраерцәа ҳамаӡам! – дҧышәарччон Михаил Темурович.

#h 51

Москвантәи сасра иаҳҭааит ауаа дууқәа – аминистрцәа. Хҩык ыҟоуп, рыхҩыкгьы – адууқәа. Иҟами еиҵоу аминистрцәа, урҭгьы министрцәоуп, аха адууқәа рахь иузыҧхьаӡом.

Аминистрцәа ирыцын Англиа пату зқәу англызуаа. Хҩык ыҟан урҭ – Англиа еицырдыруа англызуаа.

Асасцәа «Амрахь» инаиҧхьеит. Абанкетқәа рзал аҿы ҩынҩажәаҩык рчеиџьыка рхиан. Ҳәарада, уа дыҟан ақалақь ахадагьы – ҳаҭыр зқәыз Дмитри Хәарцкиа.

Михаил Темурович аҧаҭхь азна аҩы никылеит Аҟәа азыҳәан.

– Иахьа ара дҳадтәалоуп Аҟәа ахада Дмитри Хәарцкиа. Уи ишьақәирҕәҕәоит, мышқәак раҧхьа абра Аҟәа, аӡиас Чаблашь амшын иахьалало, адунеи еицырдыруа археологцәа ирбеит анышәаҧшь ҕәыцәмаҟьа, иану аҩыра излаҳәо ала, Аҟәа 3517 шықәса раҧхьагьы ақалақь Аҟәа акәны иҟалахьан.

Дмитри Хәарцкиа дахьтәаз дшанхеит: уи аламҭалазы џьаргьы археологцәа ажрақәа ирҿӡамызт, убри аҟынтә анышәаҧшь-ҕәыцәмаҟьагьы башьа рымаӡамызт.

Ныҳәаҿақәак рышьҭахь, Аҟәеи Вавилони аамҭаказы идыргылеит ҳәа рылеиҳәеит.

#p 111
Даҽа ҩ-ныҳәаҿак рышьҭахь:

– Аҵарауаа излашьақәдырҕәҕәаз ала, Аҟәа Вавилон аасҭа 23 шықәсеи 9-мзи рыла еиҳабуп.

Англызуаа «Браво!» рымшын, Москватәи аминистрцәа: «Аферым! Аферым!»

Реидтәалара анҵәамҭазы асасцәа Аҟәа 5000 шықәса ахыҵра иазку аныҳәахь инаиҧхьеит.

– Ҩышықәса рышьҭахь иазгәаҳҭоит, ақалақь ахада ааҧхьара шәиҭоит.

Дмитри Хәарцкиа ихы иқәжьны дтәан.

Адырҩаҽны аҭел дизасит:

– Дмитри Андреи-иҧа, сгәанала, иаха мыцхәы сҳәеит, аха, ешьак иеиҧш суҳәоит, угәы иалумырсын. Амала, ажәытәӡатәи аҭоурых аишәачара ианаалоит. Насгьы, иубома, Дима, шаҟа иџьашьахәу аҧсҭазаара!

#h 52

Уи аҽны ақәа аҽазҵәылхны иҧнашәон ақалақь амҩадуқәа, аӡцарҭақәа. Аӡқәа ҭатәеит, амашьынақәа зымцо аҟынӡа: амоторқәа ыцәон. Хацәеи ҳәсеи, ақәа аҵыхәала, ршьапеимаақәа рышьырхыр акәхеит. Ебарччо аӡқәа ирырны адәқьанқәа рахь инеиуан, ма аҩныҟа ицон.

Адаул асҩык иеиҧш, аҽнынтәарак ахыбқәа – акыц иалху, ашифер, абетон, ажьешьт – ирықәпыҟҟон, ахага иеиҧш игәырҕьаҵәа.

Ҳара Аҟәатәи ашьха, афуникулиор аресторан аҿы ҳтәан. Арантәи ақлақь ахәмаргеиҧш ихәыҷны иаабон. Насгьи, амшын аҭра иҭамӡо, маҷк иҩыҵыззашәа иҟан.

Иаҳжәыцыҧхьаӡа иаҳа-иаҳа иҵыззон амшын.

#p 112
Адәныҟантәи иаауаз ахьшәашәара цәаакы маҷ-маҷ иҭнарҭәаауан ҳзыҩнатәаз ауада.

Ақәа ииаҵәа-жәҩанҧштәын, анаҟә лас еиҧш ақалақьи амшыни ирхатәан, аҩнқәеи, амшыни, ашәаҧыџьаҧи еиларҩашьо, рҳәаақәа аннахуан. Ихәмаруан, аҧштәқәа аҧсахуан, еиланаӡҩон.

Лукичгьы дҳацтәан, Ауаҩы-аҧсаатә. Ани Лукич, зыҩны ишәаҳәо шә-ҵыск змаз.

Аҟәа даалҵны аресторан дыҩналеит Кәыкәына, ациган Кәыкәына. Уи иауз аплашь ишәын, ихьыкәкәоз аӡыҧсы ахыҕәраҟны ашьҭақәа ннажьуан.

Ҳахьтәаз дынҳадгылеит, ицәаакыз ишьҭақәагьы уаҟа инҵәеит.

– Абар, еиҭа ҳҩызак даҳҭааит, – иҳәеит Михаил Темурович. – Утәа, Кыкәына.

Кәыкәына дтәеит, аха уи аҧхьа аӡыҧсы зхьыкәкәоз иплашь ишәыхны ашә авараҿы икнаиҳаит.

Ашампан ҩы афҩы хаа аишәа иахызазон.

Толбашьс иҳамаз дысҳәаӡом, шәхаҭа ижәдыр.

Лукич иахьа ашьыжь афуникулиор ааигәара абнараҿы иикыз, згәышҵақа ҟаҧшьыз ҩ-ҵыск аҭра иҭартәаны, аишәа агәҭа иѓылан.

Аҵарақәа, ампылқәа реиҧш ишьҭакаҧо, рыҭра иҭан, зны-зынлагьы иҷырҷыруан.

– Мап, уара уаб деибашьыр иқәнагамызт, – диҿын уи Кәыкәына. – Ациган иусума – аибашьра? Ациган адунеи зегьы иҧсадгьылуп. Иус иалои ациган аполитика мӡышәа?! Иҟалалакгьы ахаан еибашьра умцан, Кәыкәына, уи уара иуусым. Ажәа суҭома?

#p 114
Иара иакәым, ҳазегьы ажәа ҳаиҭеит Кәыкәына, ахааназ еибашьра дшымцо ала, иҧсадгьыл – адунеи зегьы, «бритва», «синка», «жвачка» шракәу…

Кәыкәына унеиҿаҧшыр, дагьыччошәа, дагьҵәыуашәа акәын дшубоз, уи аҽны игәалаҟазаара уамашәа иҟан. Аҧхьа ампахьшьы шкәакәа аишәа иахирҧрааит, нас аишәа иқәгылаз ҩ-ҧаҭлыкак акониак еидирслеит, ҳаргьы ҳныҵыкка ҳцеит: иҧҽызҭгьы?!

Аҧаҭлыкақәа еимиаазшәа ианеидгыла, амшынтә аланаҧшыга еиҧшхеит. Аланаҧшыга, зыбзоурала уи аҽны ҳара ҳаҩныҵҟатәи ҳалаҧш ала адунеи зегьы кәакьҭак нмыжькәа иаабоз.

Аҧенџьыр аҿы икнаҳаз абырзен ҧардақәа инапы рҵысны амца анрыцреиҵа Кәыкәына, имаршәа кны иҳардырит, иахьала ишазхо, убасҵәҟагьы имаршәа кны ҳиҳәеит ирцәарц, егьирцәеит.

Нас аофициант ҿа ҳлыҳәеит, зегь иреиҳау афужер ҳзаалгарц, уи шампан ҩыла ирҭәны, иагханы иҳахьӡаз Кәыкәына «штрафҳасабла» иҳаржәит – дызҿқәаз ифокусқәа дырҟәаҵырц.

– Ақәоуп изхароу, ақәа анауа Кәыкәына игәалаҟазаара ҽакуп, ифокусқәагьы иқәҿиоит, – дизгәдуны иҩыза днаихәаҧшит Михаил Темурович, нас ақәа иазкны аныҳәаҿа ааникылеит.

Адунеи иаухьоу, иауа, иаураны иҟоу ақәақәа рныҳәаҿа иҳәеит. Рыбзарӡы иҳәеит, ихьанҭоу ақәоурақәа, аҧшандагеиҧш иласу, ирлас имҩасуа, акыраамҭа иаҟәымҵуа; адгьыл рацәа зымҽхазкуа ақәоурақәеи, лабзк зыҵазкуеи; уахынлатәи, ҽынлатәи ақәоурақәа, иҧхои, ихьшәашәои; аҭоурыхтә қәоурақәа, еиҵагыло абиҧарақәа иртәу ақәоу-
#p 115
рақәа, иҳараку, илаҟәу ақәоурақәа, иҟаҧшьу, ииаҵәоу, ишкәакәоу, иҩеижьу, еиқәаҵәоу ақәоурақәа, зылахь еиқәу, илахҿыху ақәоурақәа, амшынқәеи, аокеанқәеи, ацәҳәырақәеи, абнақәеи, ашьхақәеи, адәқәеи, ақалақьқәеи, ақыҭақәеи рқәоурақәа, Австралиеи, Африкеи, Америкеи, Азиеи, Европеи рқәоурақәа… Зыбжьы цәгьоу, иҭынчу, игәаау, ишәаҳәо, ишәышәуа, ихәыҭхәыҭуа ақәоурақәа, бзиа еибабо, ахәыҷқәа, аҳәсеи, ахацәеи, абыргцәеи рқәоурақәа… Иныҟәо, ҭыҧк иадҳәалоу, асасцәеи аҧшәмацәеи рқәоурақәа, агәаҳәарақәа, алҩақ зкыз, Фуӡиама, апирамидақәа, инка рықалақьқәа ирықәҭәаз ақәоурақәа, Ниу-Иорк, Урыстәыла адәкаршәрақәа, Кавказ ашьхақәа, аханқәеи аҧацхақәеи рқәоурақәа, ашәҭқәа рқәоурақәа, асқәа рқәоурақәа…

Нас ус ҳаиҳәеит:

– Акыраамҭа ақәа анамулак, Аргентина инхо, аиагәуарқәа ҳәа зхы иашьҭоу ажәлар ирхаҭарнаку ахацәа аҧибашәара ҟарҵоит. Урҭ еисуеит, акьатқәа кны. Ишхарҵо ала, шаҟа ашьа рацәаны икаҭәо аҟара ақәагьы рацәаны иауеит. Иауеит, амхқәеи, абаҳчақәеи, ауҭрақәеи рыҧсы ҭанаҵоит, ауаҩгьы ддырчоит. Урҭ адунеи еиқәзырхаз ракәны рхы рыҧхьаӡоит.

Ҳазегьы ҳҩагылан, адунеи еиқәзырхаз аиагәуарқәа рныҳәаҿа ҳҳәеит, ҳаҵәцақәагьы ҭыркәкәаны иаҳжәит. Нас иааҳартит акониак зҭаз аҧаҭлыкақәа.

Аӡә дҵааит, аҧибашәараан аҧсҭбарақәа ҟалалома ҳәа. Мап, иаҭаркит уи, ирхәуеит ауп, рыхәрақәагьы нцәартәуеит. Ихадоу – уи ашьҭахь ақәа ауҵәҟоит.

Згәышҵа ҟаҧшьыз аҵарақәа шәаҳәон.

#p 116
Ихәлон, иналаршә-ҩаларшә иаашьаҟәха аресторан ашәқәа «ҿырҳасуан».

Зны иҩналон, зны идәылҵуан. Еиҳарак идәылҵуан.

Иҩналаз руаӡәы иҳәеит, ақәа ақалақь ишаҵалаз, амашьынқәа рматорқәа ыцәаны игылоуп.

Кәыкәына, уаҵәы амашьынақәа ахьышьақәдыргыло аҧара бзиа дырҳауеит иҳәеит.

Ҵхыбжьон ақәа аныхкәа, Лукич аҵарақәа ишьҭыртә дазааҳгеит.

#h 53

Аиҩызцәа еицҩыршаз амш уаҳа наҭахымкәа шьахәла инҵәеит.

Аха убригьы иагхеит: «Столичнаиа» ҩ-рҩымкак, аӡиас Чипилпета иацәыхарамкәа зыҧсы зшьоз аҧҳәызба леирҽырбара, насгьы – алахьеиқәра зцу афранцыз мелодиа.

#h 54

Москва, Асовет Еидгыла Акоммунисттә партиа а-Мекка, Ацентртә Комитет аҿы изхәаҧшыз азҵаарақәа апартиатә еиҿкаарақәа зегьы, еилых ҟамҵакәа, хҩык заҵәык ракәзаргьы иалоу, мышқәак рыҩныҵҟала иҭырҵаар акәын.

Убас Москва қыҭас, қалақьс иааҟоу зегьы, кәакьҭак нмыжькәа, ирызнеиуан, Адгьыл афбатәи ахәҭа, Асовет Еидгыла зегьы аҽахьнагӡон.

#p 117
СССР – уи Москва акәын.

Москва – СССР акәын.

ЦК зымҽхак ҭбааз азҵаарақәа рзы зымҽхак ҭбааз ақәҵарақәа аднакылон. Урҭ иреиуан: ақыҭанхамҩа, аҩныргылара, апартиа аҩныҵҟа алеишәа арҕәҕәара, аҿар аус рыдулара, акапиталисттә идеологиа аҧхьырҟәҟәаразы ауснагӡатәқәа реиҿкаара уҳәа уб. иҵ.

Иара убасгьы ЦК иаднакылон имаӡоу, зынӡаск имаӡоу ақәҵарақәа. Зны-зынла апартиатә еиҿкаарақәагьы азин рыман имаӡоу ақәҵарақәа рыхәаҧшра. Ус зыҟарҵоз, атәылаҿы иҟаз апартиа заҵәык иалоу рыкәшамыкәша зҵакы ҕәҕәоу, даргьы злахәу аҳәынҭқарратә усқәа мҩаҧысуашәа ддырбарц азоуп егьырҭ атәылауаа (апартиа иалам). Иалкаахаз иакәзар, уи ҷыдала пату иқәҵатәуп, насгьы агәҽанызаара аарҧшлатәуп уи иҿы аус анумоу. Ажәакала, ихадаз – ажәлар реизҳазыҕьара акәын. Абри акәын изызкыз апартиа имҩаҧнагоз аусқәа зегьы.

Зынӡаск имаӡаз ақәҵарақәа ракәзар, урҭ рҵакы здырраны изыхәҭаз ареспубликақәеи автономиақәеи рхадацәа заҵәык ракәын. Убри алагьы апартиа даҽазнык егьырҭ амаӡа иадыҧхьалаз иднардыруан, актәиқәа ҷыдала ишалкаау. Ажәлар актәиқәа уамала ҳаҭыр рықәырҵон.

Актәи дахьугалакгьы Актәи иакәын. Иахьагьы ус ами, мшәан?!

Егьырҭ – егьырҭ роуп.

Ус иҟоуп адунеи ршеижьҭеи.

Иҟан имаӡоу қәҵарақәак, зҵакы здырраны изыхәҭаз ареспубликақәа Актәи амаӡаныҟәгаҩцәа рымацара, мамзаргьы ЦК абиуро иалоу заҵәык.

#p 118
Шәазхәыци, убри аҩыза имаӡоу ақәҵара ыҟан, ЦК КПСС актәи амаӡаныҟәгаҩ иаамҷыдаха уаҩҧсык изымдыруаз. Издызкылазгьы иара иакәын – Актәи.

Абасала, ЦК Актәи амаӡаныҟәгаҩ нцәахәык диҩызан.

Москва ихадоу азҵаарақәа ракәын шамаха излацәажәоз, иаӡбоз, ассамыссақәа зынӡаск еилнаргаӡомызт.

Иаҳҳәап, згәыла иџьма зӡаз иус.

Москва еилнаргомызт, аха Аҟәа еилнаргон.

Еилнаргеит абиуро аилатәараҿы – Акоммунисттә партиа аобласттә комитет абиуро аҟны. Абиуро имаҷу ЦКан, уи аҭыҧынтәи ахаҭарнак.

«О-о, абиуро убасҟак амчуп, убасҟак… Убас иҟалар алшоит, ууаҩны уҩналоит, удәылҵуеит ауац аҟара пату уқәымкәан, мамзаргьы, ауац ҩналоит – ддәылҵуеит ауаҩы… Ажәакала, абиуро!» – абас рҳәалон абиуро иалаз, ма иаларҵараны иҟаз, ма алалара еиҧхыӡуаз акомсомолаа.

Уажәы ҳалацәажәап хыхь зыӡбахә сымаз – аџьма шырӡаз атәы.

Очамчыра араион иаҵанакуаз қыҭак аҿы нхаҩык игәыла иџьма иӡеит. Рҩыџьагьы апартиа иалан. Зыџьма рӡаз анхаҩы-акоммунист игәыла, уигьы анхаҩы-акоммунист, дизашшит. Араиком ус аӡбеит: аџьма зӡаз апартиа далырцарц, убри адагьы иареиҧшҵәҟа иҟоу – қәралагьы, капанлагьы – аџьма ацынхәрас ииҭарц.

Ари ахҭыс Михаил Темурович илымҳа аҟынӡа инеит. Арҭ аҩыџьа рахьынтә – зыџьма рӡази изӡази – аӡәгьы диздырӡомызт, аха иҟалаз дазҿлымҳахеит. «Даара узырхәыцша акоуп!» – иҳәеит иара, абиуро аҿгьы иалацәажәарц рыдиҵеит. Аџьма азҵаара абас иқәыргылан: «Очамчыра араион аҿы аҭыҧ змаз апартиатә леишәа аилагара».

#p 119
Аҩбатәи амаӡаныҟәгаҩ Дамиан Гогохиа, ари аҩыза азҵаара абиуро ахь анагара аҭахым ҳәа, Михаил Темурович даҟәихырц далагеит, аха егьалымҵит. Амала, иҳәатәуп, Михаил Темурович Дамиан Гогохиа иабжьгарақәа иирҳалон, данықәныҟәозгьы ыҟан. Абиҧара еиҳабы иаҵанакуаз акоммунистцәа ус рҳәалон: Гогохиа акоммунист ишихәҭоу ала ауас иуеит, Бҕажәба иакәзар, иеилкаара уадаҩуп.

Абиуро аилатәараҿы Очамчаратәи араиком актәи амаӡаныҟәгаҩ иааркьаҿны еиҭеиҳәеит иҟалаз ахҭыс, инаҵшьынгьы иазгәеиҭеит, Очамчыратәи араиком аџьма зӡаз иахьырхәразы ирыдыркылаз шиашоу – абас апартиа ацәа ҧызҽыз дрылырцеит, насгьы апартиа иднаҵеит (апартиа ацәа ҧызҽыз) хьымӡҕ зиргаз акоммунист иџьма еиҧшҵәҟоу, қәралагьы, капанлагьы, аџьма изааихәарц. Ацәыӡ иоуз хаирҭәаауеит, аха ииргаз ахьымӡҕ иаҧсыхәо ауп еилкаам.

– Асааҭ шаҟа рзы ирӡеи аџьма? – араиком амаӡаныҟәгаҩ дизҵааит Михаил Темурович.

– Хәба-фба сааҭ ҟалахьан.

– Иахьынӡаздыруа, усҟан зыџьма рӡаз аҩны дыҟаӡамызт.

– Ааи, Михаил Темурович, аҩны дыҟаӡамызт.

– Нас?..

– Сӡарҩуеит, Михаил Темурович.

– Издыруада, апартиа иалышәцаз уи аамҭазы асас диҭазгьы?

– Ааи, аҧкаанҵаҿы ус иарбоуп.

– Нас?..

– Сӡырҩуеит, Михаил Темурович…

#p 120
– Аҧкаанҵаҿы… Шәгәанала, исас пату иқәимҵар акәызма? Асас Анәа дааишьҭит, рҳәоит. Насгьы, убри иҩыза асас диҭазар акәхарын, бысҭаки кәтыжьки рыла изымҩаҧымгоз. Иҭаацәа даара ҳаҭыр зқәырҵоз сасын уи рысас. Убри аҟынтә, аџьма изишьыр акәын, ҩ-шьапык зҵоу акәым, ҧшь-шьапык зҵоу. Ишәзеилымкааӡеи, ҧшь-шьапык зҵоу! Ачашә ала иузныҟәымгоз иакәын уи асас, аџьма даҧсан…

–…

– Иара аџьма имаӡам, игәылагьы аҩны дыҟаӡам, ишҧаиурыз, игәыла иџьма ишьыр акәхеит. Асас пату иқәиҵеит – ҳқьабзқәа ишрықәнаго ала. Очамчыратәи араикомаа ракәзар, иҟарҵеи? Абри иҩыза апартиа далырцеит. Закәазы? Асас пату ахьиқәиҵаз азу? Иаанагои ари?! Ҭаацәак реиҧш ҳанхоит ҳара Аҧсны. Иахьа сара асас дысҭазар, аха аџьма сымамзар, сгәыла иџьма шьны ишахәҭоу еиҧш дымҩаҧызгоит сысас. Уаҵәы сгәыла асас диҭаама – сыџьма ала дымҩаҧигааит. Ус ами, аҩызцәа?

Ирҳәо рҿамшәо итәаз абиуро алахәылацәа иажәақәа ирықәшаҳаҭны рыхқәа дырҵысит.

– Ҳусқәа башазаап Очамчыра, ҳабацәа рқьабзқәа рахьынтә зегь раасҭа иҧшьоу – асасдкылара – ҳцәыӡуа ҳалагазар, игәгьы шәасит акоммунист иаша, анхаҩы, ауаҩы, уи ақьабз еиқәзырхарц иашьҭоу. Уи алашәра, харамҧшроуп иаанаго. Апартиа абри аума иаҳнарҵо? Иҟалап, ус зҳәо аҽа партиак ыҟазар, аха ҳара ҳпартиа – мап. Ҳара ҳпартиа уи аҩыза аҟазшьаӡам. Ленингьы уи атәы акәӡамзи ииҩуаз?.. Владимир Илиа-иҧа?..



#p 121
Абраҟа Михаил Темурович даалакҩакит, избанзар, егьаиундаз игәаламшәеит, Ленин асасдкылареи аџьмаӡареи дрыдгыланы ииҩхьаз.

– Дамиан Владимир-иҧа, шәара шәҿы, Гал, убас иҟамлалаӡои, асас пату аниқәҵатәу? Ари закәи, агырцәа злаздыруа ала, уи аџьма агәыла иҽы иақәҵаны иааргоит – асас дыдмырҧшырц, ачеиџьыка ирлас идырхиарц азыҳәан. Ус акәӡами, Дамиан Владимир-иҧа?

Дамиан Гогохьиа ихы лаирҟәит.

Итәаз зегьы жәак мҳәаӡакәа Актәи иқәшаҳаҭхон.

– Ажәалагала ҟасҵоит: ақыҭа ахьымӡҕ азмыргаз, асас ишахәҭоу дыздызкылаз анхаҩы Очамчыратәи араиком идырҵаз ахара ихыхзааит, ҩаҧхьа апартиаҿ дшьақәыргылазааит. Аҩызцәа, иахьа иҳацәмаҷуп асеиҧш иҟоу ауаа, урҭ ҳрыдгылароуп, мамзар уаҵәы иааиуа абиҧарақәа ирзынҳажьуеи? Урҭ рабацәа иреиҕьу рқьабзқәа ирыцырҵар, еиздырҳар ами!

Абиуро ҿымҭ иақәшаҳаҭхеит иажәалагал.

– Уи адагьы, игәыла – ишышәҳәо еиҧш, ацәыӡ змоу иакәым – араион аиҳабыра аџьма изаархәароуп. Иаҿагыло аӡәыр шәыҟоума, аҩызцәа?

Иаҿагылоз аӡәгьы дыҟамызт, зҽаанызкылазгьы.

#p 122
#h 55

Жәҩан иҟоу Ҳаб, илашааит Ухьӡ, Уаҳра ҟалааит, адгьылаҿеиҧш, жәҩанаҿгьы.

Ачаҕьа ҳаҭ зда ҧсыхәа ҳамам, ҳагәнаҳарақәа ҳанажь, ҳтәы зқәу ишранаҳажьуеиҧш!

Убасгьы: ҳаиқәырха, Ҳаб, сара, сҭаацәа, сықалақь, стәыла! Уҳацхраа, ҳаиққәырха! Уи уажәы иуҭахымзар, Ҳаб, усҟан урыцхраа, еиқәырха егьырҭ аҭаацәарақәа, егьырҭ ақалақьқәа, егьырҭ атәылақәа!

#h 56

Нагӡара рықәзааит Кавказ ашьхақәа! Избанзар, раҧхьа иргыланы, урҭ егьырҭ ашьхақәа иреиҧшӡам, иҷыдоуп.

Иаабац ашьхақәа рыгәҭа угыланы салам руҭар: «Абзеиара шәымаз! Шәышҧаҟақәоу?», – бжьныҩраны аҭак урҭоит: «Абзе… абзе.. Шәышҧа… шәышҧа…» Кавказ агәҭа угыланы иҿыҭи:

– Абзеиара шәымаз, ашьхақәа! Шәышҧаҟақәоу?

Нас шәааӡырҩи.

Аҭакс ишәоуеит:

– Абзеиара шәымаз… абзеиара шәымаз… Иҭабуп, хар ҳамам… Иҭабуп, хар ҳамам… Шәара шәышҧаҟақәоу? Ҭаацәаныла шәеибгоума зегьы?.. Салам шәымаз… салам шәымаз…

#p 123
Иахьагьы еилкаам адгьыл аҿы аҧсҭазаара шхацыркыз. Раҧхьаӡатәи зыҧсы ҭоу ахац шцәырҵыз ҳәа азҵаара еиуеиҧшым аҭакқәа амоуп.

Аҵиаақәа рылоуп зегь шалагаз: афотосинтез аныҟамла, аҧсҭазаарагьы ҟалашьа амаӡамызт. Адгьыл аҿгьы, даҽа планетак аҿгьы. Аҧстәқәа нас ауп ианцәырҵыз.

Аҧсны абри азҵаара аус адыруылон Иосиф Капанаӡеи Михаил Бҕажәбеи. Аҭоурыхҭҵааҩы Вианор Ҧачлиа рус аманшәалахара згәы азыбылуаз иакәын, рымаӡақәагьы дрылахәын.

Раҧхьатәи рҧышәарақәа ацитрусқәа рыла иалагеит, избанзар, ацитрус аҵиаа нагӡа ҳәа иҧхьаӡоуп.

Егьеилыркааит аҧсҭазаара ахы шакыз. Раҧхьа ахац заҵәык ауп иҟоу, нас уи аҽеиҩнашоит. Ахацқәа рҽеидкыланы апирамида ҧшра змоу абаҩ ҟарҵоит. Аҵиаақәа рҿы аҧхьатәи ахац агәыцәра ауеит, аҧстәқәа рҿы – абаҩтә хшыбаҩ. Нас ауп егьырҭ ахацқәа аныҿиауа.

Трифолиат алимон иахарҳаит. Аҵиаақәа рыҩбагьы рахацқәа еилалеит. Убасҵәҟа ироуит апельсини цитроны еихаҳаны ирыбжьараз аргәыц.

Убасгьы Михаил Темурович аҵиаақәа ирлас реизҳареи аҽаҩра бзиа аҟалареи аус адиуылон. Ахалаҭ шкәакәа наишәиҵеит – зегь ихашҭуан, иҵиаақәа рыда. Зегь иблала ибар акәын, акырынтә иҧишәар акәын, иҭиҵаар. Сосо Ка-
#p 124
панаӡеи иареи рлабораториаҿы сааҭла рҽыҩнакны аус руан.

Русумҭақәа еиуеиҧшым атәылақәа рҿы имҩаҧысуаз агенетикцәа реиҧыларақәа рахь ицәырыргон ахцәажәаразы.

Зны – 80-тәи ашықәсқәа раан – Миахил Темурович Америка имҩаҧысуаз аиҧыларахь ҩымш дагханы днеит. Зқьы хәышәҩык ахьтәаз иқәгылараан, дахьагхаз аҟынтә аҭамзаара шьҭаҵо, ус иҳәеит:

– Абрахь сшаауаз, исымҩатәны Германиа снеит, ақалақь Галле. Ҳара ҳҿгьы иҟоуп ақалақь Гал, убри аҟынтә Галле азҿлымҳара скит. Галле аҽада абаҟа гылоуп. Сҩызцәа академикцәа ирыҧхьаӡеит: барбалла миллиард тонна аидара мҩангоуп, аха аҽадақәа ҩажәантә еиҳаны имҩаныргеит. Зеиҧшла иуҳәозар, абарбал Кавказааи ашумерцәеи роуп изхәыцыз. Ари сықәгылара аҧхьажәа акәын, уажәы ҳаиасып ҳара иҟаҳҵаз аартырахь.

Аконференциа иалахәыз гәыкала иччон, нас еиқәлымҳаха изыӡырҩуан.

Иара дцәажәаҩ бзиан. Сосо Капанаӡе ишсаиҳәаз ала, Тимириазов иакадемиа данҭаз, аи ибаҩхатәралоуп Сталин дышхихыз.

Еиҧыларак аҟынтәи Аҧсныҟа дааигеит еицырдыруаз анемец ҵарауаҩ Берган. Берган Иенатәи ауниверситет аҟны аус иуан. Уи аҵиаа гибридқәа еизигон, аколлекциа ду иман. Аҧсны Берган дзыҧсаз здыруаз Михаил Темурович уи иаагара илшоит ҳәа рхаҿгьы ирзаагомызт. Иара дааигеит. Шәачала амашьына дақәыртәаны дааигеит.

– Бергани сареи даара зҵакы ҕәҕәоу азҵаарақәа ҳрылацәажәароуп, – иҳәан Михаил Темурович, раҧхьа «Мархьаулҟа» днаиҧхьеит, адырҩаҽны – «Амрахь», адыр-
#p 125
хаҽны – «Ешыраҟа». Берган Михаил Темуровичи Сосо Капанаӡеи ус раиҳәеит: «Иҟашәҵаз аартра даара агәаҳәара ду снаҭеит».

«Мархьаул» ҧсы зхоу реиҿкаашьа иалацәажәон, «Амра» – адунеи аҳауа аҧхаррахара, «Ешыра» – агреипфрут «Вашингтон» ааӡара. Иҳәатәуп, «Вашингтон» иаабац апельсинқәа ҩба рымч амоуп, ҽакала иуҳәозар, ҩынтә еиҳаны ихәарҭоуп. Аҧсны гектарк 120 тонн «Вашингтон» ааурыхыр алшоит, апельсин акәзар –37 тонн.

Берган аибашьра ҩ-шықәса шагыз акәын Аҧсны дшыҟаз. Аибашьра шықәсык шагыз Михаил Темурович Стокгольм, Нобель ипремиа акомитет даҭааит. Швециа аҭҵаарадырра Академиахьгьы днеит, убасгьы егьырҭ аҭҵаарадырратә еиҿкаарақәа жәпакы дырҭан. Аартра иҟарҵаз зегьы ирыдрымкыларгьы, адунеи аҵарауаа разҿлымҳара иаҧсаны иҟалар акәын. Убри аҟынтә Нобель ипремиа аиуразы иқәыргылатәын. Нобель ипремиа, уаҳа акагьы! Михаил Темурович убас иӡбеит. Уи азы зегь мазеины ирыман: ахацқәа, агибридқәа реизга (урҭ рахьынтә зегь раасҭа иаҧсаз – трифолиатеи алимони ргибрид), еиуеиҧшым егьырҭ алҵшәақәа, анҵамҭақәа. Нобель ипремиазы Акомитет ахь иршьҭуаз ашәҟәы русумҭа ахшьаала арбан, иҷыдоу акомиссиа Аҟәа иааны аплантациақәа ирыхәыҧшыр акәын.

Издыруада, адинамит аҧызҵаз Нобель ипремиа, иҟоужьҭеи ҧшьынҩажәижәабеи шәышықәсеи рыбжьара, урҭ ироузҭгьы, аҭынч ҧсҭазаара аҿиаразы иҟарҵраз аартра азыҳәан.

Иҩызцәеи иареи Нобель ипремиа еиҧхыӡуан. Уи адагьы:

#p 126
– Москва лассы-лассы диҧылалон Леван Гәыгәышвили – еицырдыруа Демихов иҵаҩы. Демиховии Гәыгәышвилии аҧсҭәқәа рырҳәарах акы иамхны егьи иадырӡахылон. Рлабораториаҿы ҩ-хык змаз алақәа убарын, ма хә-шьапык зҵаз, ҩ-гәык зызҭаз. Михаил Темурович урҭ зҿыз дазҿлымҳан, аха ихаҭа уи азыҳәан ҧстәык ашьра ахаангьы изыгәаҕьуамызт.

– Аҩны амаҭ иман, ҩышықәса дуӡӡа ирыцынхон. Аҵыхәтәаны абнахь ишьҭит. Амаҭ ршьыр иуӡомызт. Бзиа ибон инапала иҵиаақәа есҽны аӡы анрыҵеиҭәоз, аҩнгьы, аусураҿгьы. Аусура дшааилак, зегь раҧхьа иҧылоз аҳәыҳәқәа ракәын, дахьцалакгьы ишьҭан. Урҭ рзы, егьырҭ аҵарақәа рзы иџьыба еснагь хәашамашак изҭан. Сосо Капанаӡе «Миндиа» ҳәа изиҳәон – абна илоу аҧсаатәқәеи ашәарахи рбызшәа заҳауаз, Важа Ҧшавела ипоема афырхаҵа иеиҧш. Зны-зынла, аресторан аҟынтәи ианцоз, аофициантцәа дрыҳәон, рыфатә ацәынхамынха ақьаад изыларҳәарц – иҟьалаз алақәеи ацгәқәеи ирҿаиҵон. Зны икадыршәыз аласба аинститут ахь иааиган, адшьма аҵаҟа аҭра дирҟаҵеит.

– Иналаршә-ҩаларшә Зинаида Никәала-иҧҳа дылҭаалон. Ҵхыбжьонынӡа итәаны ицәажәон, ачаи ржәуан, знын-зынла – акаҳуа. Зина лҧа дызшьыз дырзымҧшааит (ма ирзымҧшааит). Гәҩарас ирымаз, Гагреи Гали рҟынтә, егьшырхарамаз еилкаахан иоурыжьит. Зинаида Никәала-иҧҳа лыҧҳаи, Рома иҩыза Валераи дырбон. Рома дыргәылан. Лгәырҩа иацлеит агәамбзиарагьы, лымч каҧсеит, лшьапқәеи лнапқәеи аҧшакра аҵыхәала илмыхәо иҟаларц егьрыгымызт. Иара зыхә цәгьаз ахәшәқәа лзиҧ-
#p 127
шаауан, аҳәаанырцәынтәи илзааигон, аха егьлыхәомызт. Ҽнак ацгәаҧшь ду лзааигеит, излеиҳәаз ала, Америка дахьыҟаз Џьон Фицџьеральд Кеннеди ихаҭа ииҭеит. «Ари уаҩ дызхәышәтәуа цгәуп, адунеи уаҩ дызхәышәтәуа цгәыжәлас иааҟоу зегьы ртәы алоуп. Иамхәышәтәуа ҳәа егьыҟам: агәы, адақәа, анервқәа, аҟәартәрақәа, агәаҵәа, аца, ашьақәыҕәҕәара – шамаха зегьы, еснагь бааигәа иҟаз. Бахәаҧш, шаҟа иҟәышу. Бара беиҧш, аҧсыӡ бзиа иабоит, насгьы – ахәы аныршьышьуа. Кеннеди иҭаацәараҿы иабалак ацгәы ныркылозма, мшәан? Апрезидент ихаҭа ицгәоуп, иара изы ирааӡеит. Зны Џьон ҳәа баҧхьала, зны – Џьон Фицџьеральд, зны ихарҭәааны – Џьон Фицџьеральд Кеннеди».

– Ирыҧҳақәа уашәшәыран, рыхәышәтәра даҿын, аха уи атәы аӡәгьы издырӡомызт, аӡәык-ҩыџьак рыда, Сосо Капанаӡе дналаҵаны. 1968 шықәсазы аҳақьымцәа ишьақәдыргылеит: акьыба. Ҧсыуа хәшәыла иҽихәышәтәуан, Киевынтәи изааргоз ахәшә «Колхәм» ижәуан. «Колхәм» ашҳам колхицин алоуп.

– Ҽнак аинститут ахь дааигеит ӡҕаб аҧшьык, ақалбад еиқәаҵәақәа лышьаҵаны, аҵкы кьаҿ лышәны. «Сосик, лаборантс дудкыл, уӡҕабцәа дреицәаӡам, насгьы, агәра згоит, Нобель ипремиа аиуразы дҳахәоит». Сосо аҧсраҩанҵәараз имуит. Ианалымҵ, аӡымҩангага аусбарҭаҿы хылаҧшҩыс даиҭеит. («Сосик, аҭҵаарадырра ухы иагумырхакәа изыҟалом, уара уи иахьагьы иузеилымкаац».)

– Ахәыҷқәа бзиа ибон. Зны аинститут ашҭаҿы ампыл иасуаз жәеизаҩык ахәыҷқәа жәеиза мпыл рыхә риҭеит:

«Шәымпыл зынӡаск ихеит».

#p 128
– Аҧхын шьыжьла иҩызцәеи иареи амшын ахь ицон. Уаҟа иҭыҧ хазы иман – аҳаргь ахагыланы, аҽеилыхырҭа кабина. Ҽнак иҽырхьыхьуа ашәшьыра дшыҵаиаз, иҧҳа аиҵбы дыбналаны хаҵа дышцаз иарҳәеит. Дызгаз ижәла аниаҳа, Шекспир ифырхацәа реиҧшҵәҟа деилашит: «Зкәакәылах нҵәаша агырцәа, сшьа рыӡҩарц иақәыркит, убома сшьара сшықәдырҟьаз, сыҭҵаарақәа ишырҧырхагоу!» Вианор Ҧачлиеи егьырҭи мап рцәикит, Сосо заҵәык дышьҭихит. Сааҭбжак ашьҭахь р-«Волга» еибагаз «рахьҽырҵәахыз» аҭыҧаҿ инеихьан. Аҧхьа иҧҳа дааигәыдиҳәҳәалан длыгәӡит, нас – имаҳә: «Схәыҷқәа, ацха мза шәхыжәгарц абашәҭахыз?»

– Винор, – Вианор Ҧачлиа диҿын, – иҟалап, ҳара анкьа ҳҵиаақәаны, ма ҳаҧстәқәаны ҳаҟазҭгьы. Иацы амшә ашша анысхьушь, иахантәарак сымшәушәа схы збон. Егьыс абжьааҧны уажәаҧхьа зны сышкамбашьыз сныруеит.

– Уи агәра игон, Гәандра аӡынрагьы, аҧхынрагьы аҽакала ишыҟоу, егьырҭ ишреиҧшым. «Гәандра аӡынра Гәандратәи аҧхынра сықәыршәны сыцәоуп, – иҳәалон иара. – Гәандратәи аҧхынраан, ашампан ҩеиҧш, ихьшәашәаӡа Гәандратәи аӡын саҿыхәоит. Ара изџьуа акәтаҕьгьы аҽа ҧштәык амоуп – иҩеижь-квантуп, насгьы, амшын ацәқәырҧара анацлалак…»

– Егьа сгәы ҽеимкәа избозаргьы, аҧҳәыс ҧшӡа сналхьыҧшит – иаразнак сыбҕа сыриашоит: лылаҧш заҵәык сахәышәтәуеит.

– Зны-зынла, амшын аҧшаҳәаҿоума, абнаҿ аума, адәаҿ аума, ибҕа днықәианы акыраамҭа ажәҩан даҵаҧшлон. «Сырхәышәтәуеит», – рзиҳәалон уи адгьыли ажәҩани.

Адгьыл ибҕа арҕәҕәоит, ажәҩан – игәы.

#p 129
– Ианааиҭаххалак ихәыҷра даҧхьон, убасгьы – аҧсцәеи абзацәеи. Урҭ убас дрыхцәажәон, ииаигәара иҟоушәа. Аҧсцәеи абзацәеи рацәак еиҩырго ибомызт. Аамҭак азы ақалақь аҿы дыҟазар илшон, ақыҭаҿгьы, ажәакала, ақыҭа-қалақь, ҩ-тәылак рҿы, ҩ-планетак…

Иҳәамҭақәа рҟынтә:

– Ауаҩы иаҕацәа роуп дҟазҵо. Нагӡара рықәзааит урҭ!

Аха исымамзар аҕацәа?

– Ауаҩ иажәа анкьа ахьы шҧыршәоз еиҧш иҧышәалатәуп: хаҧыцла.

– Адунеи шынеибакәу уадак иҩнаӡоит, амшын зегьы – цәыкәбарк. Ҳара ҳаира ныҟәароуп. Еиуеиҧшым анаӡааӡарақәа ҳрыбжьоуп. Уи иаанаго – анаӡааӡарақәа рыбжьара ҳаиуеит. Убри аҟынтә сара бзиа избоит аҕбақәа, амашьынақәа, адәыҕбақәа. Смашьынаҿы еснагь аҧхьа стәоит, аҧсҟы зку ивараҿы. Иааизакны иугозар, ауаҩы акырынтә дииуеит, дыҧсуеит иналаршә-ҩаларшәаны, аха уи атәы здыруа маҷҩуп.

– Ауаа реизыҟазаашьаҿы сара Анцәа дызбоит.

– Аҧсҭазаара зегьы ҿыц ииз ирҿагылоуп. Шәахәаҧши, ҳдунеиаҿ ишииз инаркны ахәыҷқәа ржьара ҳшалаго, еиуеиҧшым ахәмаргақәа рыла. Ашықәс Ҿыц аан аҧсаҵла шҳархио, ишҳарҧшӡо, аныҳәақәа раан ишеилаҳҳәақәо, амц шыдҳарҵо.

– Ауаҩ игәоуп зегь ираҧхьагылоу, ихы-иҿы акәӡам. – Зегь иреиҳау – иҟам, аха уеизгьы иҳамоу ауп.

Иеиҿырҧшрақәа рҟынтә:

#p 130
– Иҟоуп, заҧхьаҟа ҩ-метрак зымбо ауаа, иҟоуп – зқьы километра заҧхьаҟа избо.

– Амра анҭашәо амузыка ухашҭуеит.

– Иҟоуп убасеиҧш қәоурақәак, ақалақь, ачеиҧш, ишынеибакәу идырӡлачуеит.

– Амшын Еиқәа ихчылаз, иагьҿоу, иагьажәу, аха игәызиану анаҟә сара сыгәгьы ихчылеит.

Ҽнак:

– Ус саиҳәоит Михаил Темурович: «Абар амҵ ушьит, иарбан зауаду, иарбан фабрикоу шьҭа уи амҵ аҧсы ҭазҵо? Шаҟа мҵы ушьуа аҟара ухы иаслааит, уара амбжьах! Исымбароуп хәаҷак, маҭык, еинцәышк, ҳәнаҧык ушьуа…»

– Исаиҳәеит: «Закә рыцҳарои: иацы амҩан уамашәа иҟаз хҩык срықәшәеит. Аҧсшәа расҳәеит, дара иааҳәынгьы исыхәамҧшит. Сара урҭ маҷк исзааигәахар сҭахын, дара ирҭахымхеит – дара рзыҳәан са стәымуаҩын».

– Ихы иазеиҕьаишьеит: «Анцәа, суҳәоит, атәым Индиа сшашьҭоу, схатәы Америка аасыртыртә сҟаҵа!»

– Аҭел сизасит, жәак сҳәаанӡа сидырит. «Абзиара умаз, Дмитри Андреи-иҧа!» – «Сышҧаудыри?» – «Сара ҧеиҧш змам ауаа рҿымҭрала издыруеит», – дааччеит.

– Чарак иҳацхатәаз аӡәы иаҳдыруаз уаҩык ус дихцәажәеит: абаша. Михаил Темурович дыҵҟьеит: «Дарбанзаалакгьы ус ихцәажәатәым, еиҳарак иара ианимаҳуа!»

– Гагра ҳаныҟаз ус саиҳәеит: «Гагра убасҟак иҧшӡоуп, ҳаҭҵаарақәа уханаршҭуеит, иуҧырхагоуп».

– Игәалаиршәон: «Ашкол санҭаз, агеографиа аурок аан арҵаҩы Колумб ихьӡ абас ианылҵеит: Христ Офор
#p 131
Колумб. Убриаахыс Колумб сара сзыҳәан Христофор иакәӡам, аха – Христ Офор».

– Аресторан аҿы ишакәым зхы мҩаҧызгоз, иашьны иҟаз ус иаиҳәеит: «Сыҧҳәыс лышәи уқәшәама, уаха сгәалаҟазаара бжьухырц узаҿуи?!» Уи заҳаз ахаҵа иҽырцәгьаны иара иахь даахьаҧшит, аха данидыр жәак мҳәаӡакәа ддәылҵны дцеит.

– Гәандра иҩны ашҭаҿы ҳтәан. Амшын уиаҟара иҟамыз ацәқәырҧақәа ласӡа ихын, џьарантәи иааҩуан адәыҕба абжьы, амра зны аҧсҭҳәақәа ирҵәахуан, зны иаарывҵаҷҷон, ачаи ашра иаҿын, амҩаду ианыланы инеиуаз аҭаҳмада деимҳәон, ҳара Аҷандаратәи аҩы аажәуан. Иара дзықәшәахьаз еиуеиҧшым ахҭысқәа ҳаиҳәон.

Иҳәон:

иҟалап, абзиабара – динзар, ишнеишнеиуа апартиагьы аҧсахыр. Дигәалаиршәон Англиа акрал Генрих VIII, Анна Болеин ҧҳәысыс дызгаз. Ҵоуп, дук мырҵыкәа игәы лыхшәеит, Анна абахҭа дҭаркит, нас лыхгьы хырҵәеит, аха…

Иҳәон:

ауаҩы ишәҵатәы ахәҭакқәа рахьынтә зегь раасҭа асексцәанырра зырҵысуа «амацәыс» ауп – уи амодагьы арҿыцит, асексгьы.

Иҳәон:

Шехерезада ллакәқәа алакәқәа зегьы ираҳуп.

Иҳәон: ауаҩы Адгьыл аҿы зегь раасҭа уамашәа дшоуп, егьырҭ ҧсы зхоу зегьы ираҧиго дҟалеит.

#p 132
Иҳәон:

Италиа шьҭыҵырц азыҳәан Венециатәи амшын баҕәаза заҵәык азхоит.

Иҳәон:

адунеи аҿа зегьы иреиҳау агха ҟазҵаз – Христ Офор Колумб – Америка инаваргыланы убасгьы иааиртит апомидор, акартош, абанан.

Иҳәон:

ҳаргьы Гәаандра Колумб ирхиаз аишәа ҳахатәоуп, Аҷандаратәи аҩы ацҵаны, убасгьы: Индиатәи ачаи, Африкатәи акаҳуа, Бырзентәылатәи араса, Чехиатәи апиво, Аҟәатәи акондитертә фабрикаҿы ирӡыз аторт.

Абри аҽынгьы, акырынтә еиҧш, адунеи зегьы ҳҭан, ҳаргьы адунеи зегьы ҳаҭан.

#h 57

Сара усҟан Тамшьтәи ашкол сҭан, быжьба рҿы стәан. Аҭоурых ҳазҭоз, ҧшьҩык хәба ҳәа аҵара зҵоз Ленинград ҳаигеит, аҭоурыхтә ҭыҧқәа, амузеиқәа, «Аврора» ҳирбарц. Ахаан исхашҭраны сыҟаӡам усҟантәи Ашықәс Ҽыц.

Ленинград ҳгәы ҳҽанӡамкәа Бҕажәба дҳақәшәеит. Ҳарҵаҩи иареи ашкол еицҭан. Бҕажәба ҳаниба даара дгәырҕьеит. «Уаха асасааирҭа аресторан аҿы сышәзыҧшуп, – иаиҳәеит ҳарҵаҩы. – Ахәыҷқәагьы наугоит, агәы умазар умнеин!» Дыццакуан, абзиаразы ҳәа ҳаҳәаны, дцеит.

#p 133
Сааҭқәак рышьҭахь аресторан «Асториаҿ» ҳаҟан. Венгериатәии Румыниатәии асасцәа иҭан.

Хәыҷык анилс, ҳарҵаҩы Аҧсны аҵара аминистр ҳәа дыдирдырит, ҳара – Париж авундеркиндцәа рконкурс аҿы аиааира згаз ҳәа.

Ҳара ҳахьтәаз иаҳҳәо ҳҿамшәо ҳаанхеит, аха ишҧааурыз?

Уи ашьҭахь ҳџьашьаны, иҳаигәырҕьаны иҳахәаҧшуаз асасцәа ираиҳәеит, ҳара ахимиа, афизика, аматематика, аҭоурых аҭҵаарадырра акандидатцәа ҳрываҟәыло иаадыруеит, убри адагьы иаадыруеит абызшәақәа: аҧсшәа, агыршәа, аурысшәа, ақырҭшәа, аерман бызшәа, аҭырқәшәа, абырзен бызшәа, ажәытә ауриа бызшәа, ажәытә аиспан бызшәа, ажәытә аиапон бызшәа, атаиланд бызшәа, амакедон бызшәа, насгьы Африка инхо жәларык рбызшәа – урду, еиҳа ииашахоит – уи абызшәа адиалектк ҳҳәар.

Ҳара иаҳфоз ҳҟарҟы икылахеит. Ҳарҵаҩы маҷк игхеит дыбналарц.

– Шәрыхәаҧши, арҭ ахәыҷқәа ссируп, урҭ рыҧсҭазаара ныҳәак еиҧш иҟалоит.

Асасцәа аҳамҭақәа ҳарҭон, ҳаиҧхьырышьшьауан: ииашаны, абарҭ иаабац хәыҷқәоума?

Ус Михаил Темурович илаҧш иҵашәеит телехәаҧшрала ирҳәоз аҳауа зеиҧшрахо атәы. Уи излаҳәоз ала, Амшын Еиқәа аҧшаҳәаҿы асы ҕәҕәаны иауит, џьара-џьара амҩақәа рҿы аныҟәара аанкылоуп.

Иара аҭел даҳәеит, дахьтәаз изааргеит. Аҟәаҟа ишьҭит ателефонограмма – Обком ахь, Аиҳабыра реилазаарахь.

Сара иахьагьы исгәалашәоит уи аҵакы:

#p 134
«Сара абыржәы исаҳаит, Аҧсны асы леит ҳәа. Иааизакны иугозар, асы анауа бзиоуп, аха мыцхәы иахнарҟьар ҽеим. Убри аҟынтә ақалақьқәеи, ақыҭақәеи, араионқәеи, Аҧсны ауааҧсыра зегьы ирыдысҵоит, ирылшо зегьы ҟарҵарц, ишәаҳәо аҵарақәа ҧырхага рымамкәа рыфатә еиҿыркаарц, аӡынра рхыргарц азыҳәан. Урҭ ҳцәыҧсыр, Аҧсны азыҳәан цәыӡ дуухоит. Ҩымш рыла снеиуеит, схаҭа зегь гәасҭоит. Михаил Бҕажәба».

#h 58

Нагӡара рықәзааит қәҿиара змам зегьы, Анцәа дрыцхрааит, дырхылаҧшааит!

Убасеиҧш амца зырцәо ҳаирпланк ыҟоуп, зныкҟьарала аӡиас ма аӡиа аҟынтәи жәатоннала аӡы ҭганы, амца иақәызҭәо.

Уи аҳаирплан амца зкыз абнақәа рырцәаразы рхы иадырхәоит. Ҧшь-моторк змоу ҳаирплан ҕәҕәоуп, сыблала избахьеит.

Ҵыҧх, август мзазы Канада абнақәа амца ркит. Егьарундазгьы ирызмырцәеит, мчыбжь дуӡӡак абнақәа абылра иаҿын.

Усҟан ҳазҿу аҳаирплан Канада «аус ауан».

Убас аӡы анҭнагоз руак аан хӡааҵәиҟаҵаҩы «дылбаанадеит», минуҭқәак рышьҭахь аӡы даманы амца қьоуқьад даланажьит.

Абри Канадатәи хӡааҵәиҟаҵаҩы ихаҿала, рныҳәаҿа наҳкылап қәҿиара змам зегьы!

#p 135
#h 59

Басла амшын иахьалало, аевкалиптқәа рыҵаҟа, олеандрқәа реилачыраҿы иҟьаланы иҟаз ацгәаҧшь ибеит.

Иаашьҭихын игәыдиҳәҳәалеит, ахы ишьышьит.

Ацгәы ахы ихьнашьуан, икьиуан, иҿы арбзон, ажәакала, еибадыруеижьҭеи акрыҵуашәа ахы мҩаҧнагон.

– Сосо, уахәаҧши, шаҟа иуеиҧшу.

Вианоргьы: «Абас иссирны икьиуа ацгәы сымбац».

Иара: «Уи џьашьатәӡам, цқьа шәахәаҧши – сразҟы ацгәы ссир санашьеит».

Ацгәы ссир аҩныҟа иааиган, шампунла икәабеит.

Мышқәак рышьҭахь данхәыҷыз ҩызас имаз, игәылара инхоз Зинаида Никәала-иҧҳа илиҭеит.

Зинаида Никәала-иҧҳа лҟәартәрақәа лыхьуан, мызла дзымгыло ацәарҭа данамаз ыҟан.

– Зинаида Никәала-иҧҳа, ауаҩы дызхәышәтәуа ацгәы бзаазгеит, ҷыдала иаҧырҵаз цгәыжәлоуп иара. Уи Америка апрезидент Џьон Фицџьеральд Кеннеди ихаҭа исиҭеит ҳамҭас. Џьон Фицџьеральд Кеннеди ҳәа баҧхьала, ибҭахызар, Апрезидент ицгәы ҳәа.

Ашьҭахьы Зинаида Никәала-иҧҳа ус дагьаҧхьон – Џьон Фицџьеральд Кеннеди, иналаршә-ҩаларшә – Апрезидент ицгәы. Даара агәра лгон, ҳәашьа амаӡам агәра шылгоз.

– Минуҭкгьы ибхабмыршҭын Апрезидент ицгәы, иббома, шаҟа игәыбзыҕу.

Зинаида Никәала-иҧҳагьы минуҭк ахала инылмыжьыцызт Апрезидент ицгәы, еснагь илыцын.

#p 136
Мызк ашьҭахь Апрезидент ицгәи лареи адәныҟа ашҭахь идәылҵит, нас – амҩаду ахь, рацәак мырҵыкәа инеиааиуа апионерцәа рпарк иҵан.

Џьон Фицџьеральд Кеннеди ицгәы! Шаҟа ихааны, иҧшӡаны иҳәази!

#h 60

Уажәы иаҳгәалаҳаршәап анҭ аҧсаатәқәеи, аҧстәқәеи, ахәаҷақәеи, Нои иҕба изҭамлаз.

Урҭ акамабашьгьы рылан, аха уи ишакәхалакгьы иҟааны Нои иқәҿнаҭит, убри еиқәнархеит:

– Ни-оо-ее, Ни-оо-ее!..

Аҕба ҭәын, уажәымзар-уажәы аҧшаҳәа инадҵны аӡы ихылараны иҟан, убасҟан ауп иангаз акамбашь абжьы: нн-оо-ее!

Ноигьы акамбашь аҕба иҭаигалеит. Егьырҭ изҭамлаз аӡхыҵра ду иҟалаз иахәхеит. Иҟалап, Нои иқәҿыҭышьа иа хьақәымшәаз амшала акәзаргьы.

Иаҳгәалаҳаршәап урҭ – усҟан ирыцҳахаз, аха иахьа насыҧ змоу, анҭ ахаан имиз реиҧш.

#h 61

Москва Тимириазевка санҭаз, урыск ҩызас дсыман, Васили Кузма-иҧа. Уи дҵарауаҩын, Ҩадахьтәи аполиус ҭиҵаауан, убри аҟынтә еиуеиҧшым аҭҵааратә гәыҧқәа дрыцны лассы-лассы аҵааршә иакыз ҩадахьтәи адгьылқәа дырҭаалон.

#p 137
Ижәдыруазар акәхап, уаҟа алақәа ҵакны ауп ишныҟәо. Алақәа ргәыҧ аҿы иҟоуп аҧыза. Ҧызас иҟаларц азыҳәан, уи ала егьырҭ алақәа акырынтә ирақәҧаны ириааироуп, зны-зынлагьы ҧсҭбарада ианзеилымго ыҟоуп.

Убас ныҟәарак аан Васили Кузма-иҧа илақәа ҧызас ирыман Буран захьӡыз ала. Буран қәыҧшын, иқамсысӡа ахәеиқәаҵәа ақәын, ашҧы шкәакәан. Васили егьырҭ алақәа зегь раасҭа Буран бзиа ибон. Уи зцәажәомызт акәымзар, зегь еилнакаауан. Аполиус иазааигәацыҧхьаӡа иаҳа-иаҳа ихьшәашәарахон, иҵаауан: есыуаха лак-ҩлак ҧсуан, ахьҭа рзымычҳакәа. Ашьыжь иҧсыз ала аҭыҧан ҽак ҵарҳәон. Иҧсыз ала иахьыҧсыз иааныжьны, рымҩа иацырҵон.

Аҧыза, ҳәарада, зегь раҧхьа игылан, егьырҭ ашьҭахь адаҷ иадҳәаланы еивагыланы иашьҭан. Уахынла убас ишҿаҳәаз ицәон.

Иаҳа-иаҳа ихьҭахон, иҧсыз алақәагьы рхыҧхьаӡара иацлон.

Ҽнак, зынӡа адгьыл еиҟәжәо ианҵаауаз, Васили Кузма-иҧа, Буран ихьҭакны имҧсындаз ҳәа гәырҩас иҟаиҵеит. Адаҷ иахьадҿаҳәалаз иҧыртланы, апалаткахь иааганы шахала икыдҿаиҳәалеит. Иаргьы дышьҭаланы дыцәеит. Иааҧсаха иҟаз ауаҩы, иаразнак дынҭаҳа дцеит.

Ашьыжь данааҧш зегь раҧхьаӡа илаҧш иҵашәаз – ашаха ҧҵәаха. Ауыха Буран ашаха ҟаҟаны иҧнаҵәан, аҩызцәа рахь ицеит.

Васили ипалатка дахьындәылҵыз, Буран аҩызцәа рханы аҭыҧан ииоуп, ахы ашьапқәа ирыҵаҵаны. Иара иахь иҧшӡом – игәааны иҟоуп. Егьырҭ алақәагьы рҭыҧқәа рҿы ииоуп.

#p 138
Аҵәыуара далагеит ари збаз Васили Кузма-иҧа, еиликааит Буран аҿаҧхьа ахара шиду. Избанзар, аҧыза уахык ауаҩы ипалаткаҿы иҧхьар, адырҩаҽны алақәа ирыдыркылаӡом, аҳәатәы харҵаӡом, иашьҭаланы рҿынархаӡом.

Мап, алақәа Буран уи анарыжьуамызт, ҽа лак алырхуан ҧызас.

Нас, шәааи, иныҳәаҿа ҳҳәап ауаа рҧызаҩ, маҷк иадамзаргьы Буран иеиҧшу. Сыгәра жәга, ари аныҳәаҿа аӡәык-ҩыџьак, ианамуӡах хҩык роуп изызку. Уаҳа мап!

#h 62

Сара ҩажәижәаҩык злаз агәыҧ хадас сарҭеит, ҳара зҵакы дууз аиҧыларақәа мҩаҧаагар акәын Мозамбик. Асовет ҳәынҭқарра Африка аҩызцәа арҳарц иашьҭан.

Зны-зынлагьы иарҳауан, амала, уи акыр иазтәон.

ЦК иалаз ауаҩ ду исыдиҵеит:

– Михаил Темурович, абарҭ ауаа уманы Мозамбик уҳазца, уагьыхынҳә ажәабжь бзиақәа уманы.

Одессантәи мшынла ҳдәықәлеит. Амшын Еиқәеи, Егеитәи амшыни, Амшын Ҟаҧшьи ҳрырны Индиатәи аокеан ахь ҳкылсит, уантәи Мозамбик ҳнаӡеит, амшынбаҕәаза Мапуту ҳаӡхыҵит.

Сара уатәи жәларык срызҿлымҳан, ажәлар туку. Ҳус хадақәа ҳанрылга, аҧшәмацәа срыҳәеит, сааҭк иадамзаргьы туку ахьынхо сганы исдырбарц.

Мап рымкит, сганы исдырбеит.

Ҳгәыҧ зегьы жәлар рансамбльқәа рыла еиҿкааз аконцерт ианахәаҧшуаз, сара ҕба хәыҷыла туку ахьынхоз, аӡи-
#p 139
ас Сави амшын иахьалалоз сыргеит. Ҳара дҳацын Антонио захьӡыз Италиатәи адинмаҵзуҩы. Аб Антонио.

Туку хныҟәгагас ирымоу ҧсыӡкроуп. Дара убас ирҵасуп. Аҧхьа хҩык ашхәа иақәтәаны амшын ихылоит, Мадагаскар ашҟа ицоит, иркуеит ҧсыӡк мацара, амшын ӡы зҭаҭәоу агәыблаа иҭартәаны аҩныҟа ихынҳәуеит. Уи аҧсыӡ барамба ахьӡуп. Еизҳаз барамба х-кьылак инаркны быжь-кьылак рҟынӡа акапануеит.

Нас барамба аӡҭарчы иҭарҵоит, мчыбжьык еиуеиҧшым фатәы лыҧшаахла идырчоит.

Мчыбжьык ашьҭахь изкыз ахҩык зызхара ыфаны иҟоу барамба ганы амшын аҟны иоурыжьуеит.

Ианоурыжьуа аламҭалазы ус арҳәоит: уахьнеиуа уҭаацәа, уҩызцәа, уқәлацәа, угәылацәа, иудыруа, уздыруа зегьы иҳазраҳә, ара аҧшаҳәаҿы шаҟа бзиа уҟаз, ираҳә, уаҵәы ашарҧазы ашхәа рацәа ҳрықәтәаны ҳаауеит, зегь ҳаманы ҳцоит, уара пату шуқәаҳҵаз еиҧш даргьы пату рықәаҳҵоит.

Адырҩаҽны, амра агыламҭазы ҩажәижәаба шхәа ирықәтәаны аҧсыӡ ахьырышьҭыз аҭыҧаҿ иаауеит, аиашазгьы, ирзымго аҟынӡа аҧсыӡ рацәа ркуеит.

Иркыз аҧсыӡ акыраамҭа ирызхоит. Ҧыҭрак ашьҭахь анҭ хҩык ҩаҧхьа амшын ихылоит, барамба заҵәык ркырц азыҳәан…

Аб Антониои сареи аҧсыӡкыҩцәа ҳрацәажәон, дара барамба амцаҿы иӡны ҳаладырчон. Иҳарҳәеит, иркыз барамба рыгәра шаго, нас егьырҭ аҧсыӡқәагьы уи агәра шырго. Ҳаргьы агәра ҳгоит, абас такәы ицап ҳәа, избанзар, ҳара ҳанцәеи барамба ранцәеи еиҩызцәоуп.

Чаншьҭахь амца иакәшаны итәаны ранцәа иҳәон:

#p 140
– Иало! – иҳәеит руаӡәы (рбызшәала «акы»).

– Иало! – ицдырҕызит егьырҭгьы.

– Оили! – иҳәеит иара (рбызшәала «ҩба»).

– Оили! – ицдырҕызит егьырҭгьы.

Нас ҩаҧхьа: «Иало! Иало!» – рҳәон џьоукы, «Оили!

Оили!» – рымшын егьырҭ.

Жәа-минуҭк раҟара абас иныҳәон.

Ари ҳныҳәарақәа зегьы ирхадоуп ҳәа ҳарҳәеит.

– Мап, зегь ирхадоу аныҳәара «Ҳаб, зхьышьаргәыҵа ҳакәыхшоу!» ауп – иҳәеит аб Антонио, нас сааҭк аҟара латын бызшәала ари аныҳәара дырҵара даҿын. Иџьаушьаша, ирласны ишьҭыркааит.

Ихәлахьан, ҳаҕба урҭ аҭыҧқәа аныннажьыз. Аб Антониои сареи ҳаицәажәо араҧаҕәра ҳшықәгылаз, быжьқәак ҳаҳаит. Ҳаҧшызар, ҩыџьа туку амшын ихықәгыланы иҩуа иаауеит, сан дымсааит, «тҟьап, тҟьап» ҳәа аӡы иқәныҟәоит.

– Ҳаб, аныҳәара «Ҳагәнаҳақәа ҳанажь…» анҵәамҭа ҳхашҭит… Ишҧанҵәо? – аӡы иқәныҟәаны ҳаҕба иаваҩуа иҳашьҭан туку.

– Уи шәара ишәҭахӡам… Шәныҳәала ишыжәдыруа ала: Иало! Оили!.. – ибжьы рықәиргеит, иибаз уамшәа иаргәырҕьаз, иаршанхаз аб Антонио.

Шәааи, уажәы гәыкала Анцәа дхазҵо рыбзарӡы ҳҳәап.

Анцәа урҭ бзиа ибоит.

Иало!

Оили!

#p 141
#h 63

Егеос Мармарилос аргонавтаа дырхылҵшьҭран.

Еилахәашь иҟаз, абырзен цәа зхаз аҭоурых ацәқәырҧақәа анеиқәтәа, хьӡы-ҧша змаз Диоскуриа амшын ианӡааҟәрыла, аҭыҧан Аҟәа аргылара ианалага, Егеос Мармарилос иабацәа руаӡәк аҧшаҳәа дықәнажьлеит, ихалазаҵә, хыҵакырҭак имаӡамкәа, аҧсыӡ афҩы илачны.

Аха дҳәалаханы даанымхеит: аҭыҧынтәи ауааҧсыра аҩныргылара амаӡақәа дирҵеит, ихаҭа адгьылшәара иҽазикит. Ус иҟазу, иҟамзу здырхуада, аха ихылҵшьҭра рахьынтә ахҧатәи адгьылшәара занааҭс ишьҭихуан.

Егеос Мармарилос дыдгьылшәаҩын. Амшын Еиқәа аҧшаҳәа, ашьхақәа акаршәрақәеи шаҟантә иршәахьази иабацәа, иҟалап, зегь еицуҵар, адунеи аҵкар аҟынӡа инаӡар.

Егеос Мармарилос ихьӡҵәҟеи, ижәлаҵәҟеи Дмитри Хиониди акәын. Иашьа иҧа Нико Хиониди ақалақьаҿ еицырдыруаз дфотоҭыхҩын. Уи ибзоуралоуп рыжәла ахьӡ-аҧша аманы Аҟәа излаҟалаз. Зқьыла иҭыхымҭақәа ҵаҟа арҕьаратәи акәынҭхә аҿы урысшәала ианын: «Фото Хиониди».

Егеос Мармарилос ҳәа ихьӡызҵаз Михаил Темурович иоуп. Еиҳарҩык абри, ҩ-мышнк – Егеитәи, Амрамортәи – иҧагьаӡа аҧша иаршәышәуа абираҟқәа реиҧш, рыхьӡ ҧшӡақәа еидызкылаз ахьӡ ала акәын дшырдыруаз. Амшынқәа, жәытәнатә аахыс Бырзентәыла ашҵақәа ирхьысуаз, нас – ишынеибакәу ацәеижь зегьы. Егеос Мармарилос игәаҧхон Егеос Мармарилос ахьихьӡыз, аха 70тәи ашықәсқәа рынҵәамҭазы ииулакгьы дызҭааз иҭоурыхтә ҧсадгьыл игәамҧхеит. Иуацәа ибарц дцеит, нас, ҩаҧхьа
#p 142
ауадаҩрақәа ихганы (Асовет ҳәынҭқарра аҳәаа ахыҵра ус имариамызт) Аҟәаҟа дхынҳәит.

– Зынӡаск ҽа тәылоуп, – инапы иҟьеит Егеос Мармарилос иҩызцәа данрықәшәа. – Ҽа жәларуп, ҽа қьабзуп ирымоу. Шәхаҿы ишәзаагару, заанаҵ шәмеицәажәар, ууаҵәҟа уидикылаӡом сасык иеиҧш. Еснагь иубаргьы аамҭа рымаӡам, иццакуеит, ҵәыцак аҩы узҭарымҭәаргьы алшоит. Сара Аҟәа сааӡеит, уи сзеилкаауам. Шәазхәыци, иаҳҳәап, Аҟәа аӡә иҿы снеит, иара сидикылом: «Иахьала иҟасҵаша зегьы ӡбаны сыҟоуп…» Мамзаргьы, ачеиџьыка сызцәыригом.

Егеос Мармарилос уи адагьы дуасҭан. Шықәсқәак дуасҭон Гәылрыҧшь аҧышәарҭатә нхамҩаҿы. Анхамҩа, уигьы шықәсқәак, дахагылан Михаил Темурович. Уаҟоуп дара ахьеибадырыз.

Реибадырра убас иҟалеит. Егеос Мармарилоси, аҽа уасҭаки – Оҭар Кизириа – здунеи зыҧсахыз, анхамҩаҟны ҧаса аус зуаз атәанчаҩы икәыба ҟарҵон. Иршьалашьынуан, алак ахьыршьуан, иццакуамызт – хымш иадхалеит. Нас ауатка ржәуан, аҧсы дыргәаладыршәон. Абраҟа маҷк иахдырҟьеит, ҧаҭлыкак-ҧаҭлыкак «Столичнаиа» рамхажәит. Ихәлахьан, акәыба рыманы аҧсы дахьыкҿаз иҩнахьы иандәықәлаз. Амҩан анхамҩа азааигәара ииасуаз акәара Чипилпета ирыр акәын. Ацҳа ҵәыры иахьнықәлаз Егеос Мармарилос дшьацәхныслан, акәыба аӡы ирцәалаҳаит. Еес, ақәоурашьҭахь ихышхыҵәаны илеиуаз Чипилпета акәыба шьҭҧааны амшын ахь идәықәнагалеит! Ауасҭацәа иҩуа иашьҭан, аха иахьымӡеит.

Иҟалаз Михаил Темурович ианиарҳәа, акыраамҭа дыччон, нас абухгалтер илыдиҵеит, мызктәи руалафахәы
#p 143
аҟара апремиа рзылылҩаарц: шәааи иҳарҧхашьап, аҽазны акәыбақәа рцәымӡларц азыҳәан.

Амшҩынҩажәаан Егеос Мармарилоси Оҭар Кизириеи, акәыба аӡы иахьырцәагаз азы ирыдыз ахара рхырхырц, анышәынҭра аханы идыргыло ахаҳә рнапала ирцәит. Рхы ақәырҧсны иаҿын, ҿамҩак рымжәит, аҩыра ҧшӡаны ианырҵеит, хьыҧштәыла иршәит. Ацәгьа иҟарҵаз иахьхәыз ақьырсианцәа реиҧш аус руан.

Амала, иҩашьан, аҽаӡәы ихаҿы идыргылеит ахаҳә.

Ҽазных гәыкала дыччеит Михаил Темурович (ҽазныкгьы апремиа рзылиҩааит): «Ҳгәыҕлап, абасала ирҕәҕәаҵәҟаны иҳарҧхашьеит, шьҭа ахаҳә изыхәҭоу ихаҿы идыргылап ҳәа». Егьациҵеит: «Шәхаҭақәагьы ишәымбеи, уажәазы арыжәтә егьахараӡам, иара усгьы ҿамҩак рҿахьы ирымгеит».

Уи ашьҭахь Михаил Темурович еиҳагьы иааигәаны дидырит Егеос Мармарилос. Аҧхьа Чипилпета аҧшаҳәаҿы ҧыҭк еицәажәеит, нас апрофессор Сосо Капанаӡеи дареи ҧаҭлыкак изабелла еицыржәит, убриалагьы инагӡаны еиҩызцәахеит.

Ҽнак шәарыцара еиццеит. Амала, Михаил Темурович дшәарыцаӡомызт, ашәақьгьы шьҭимхит, ус абна дылан.

Егьырҭгьы иршәарыцаз ҳәа рацәак ыҟам, избанзар, рлашәарыцақәа игәаҧхеибашьеит. Ҩ-«Фиатк» рыла ауп ишцаз шәарыцара. Лак машьынак абагажник иҭатәан, егьи ала – егьи амашьына абагажник. Рҭыҧаҿ ианнеи иоурыжьыз алақәа ишеибабаз еиҧш еизыҩит, нас ишыхәмаруаз, дареи дареи шеишьҭаз мацара ирхыргеит. Аҽнынтәарак убри иаҿын, ашәарыцара рыхгьы-рыгәгьы иҭамызт.

#p 144
Амала, усгьы жьак ршьит, изшьызгьы анкьатәи ампыласҩы Гоџьо иоуп. Ажьа аресторан аҿы иааганы ирӡырц изырҭаз ахәыҟаҵаҩцәа ауҳә ақьаад еикәарҽны ишҭаз рбеит. Уи ус анын: «Сара сишьит Гоџьо. Ажьа».

Иҟалаз уи ауп, ажьа ашьыжь аџьармыкьаҿ Егеос Мармарилос иааихәеит, ақьаадгьы иахьахәҭаз иҭаиҵеит. Ашьҭахьтәи ахала иҟалеит азуҳәар ауеит: Егеос Мармарилос ажьа ачықьра «илаиртәеит», ҧыҭрак ашьҭахь Гоџьогьы уи ачықьрахь днаигеит.

Иҟалеит, аха иҟалазеи! Гоџьо Егеос Мармарилос дишьҭалеит, дысшьуеит ҳәа. Ирулакгьы дааныркылеит, ашәақьгьы имырхит, уи моу, быжь-ныҳәаҿа рышьҭахь егьеиндыршәеит.

Ашьҭахь Егеос Мармарилос ҩаҧхьа адгьылшәара иҽазикит, аха Михил Темуровичи иареи шеиҩызцәаз еиҩызцәан.

– Ари сҩыза иоуп, исҭахын пату иқәышәҵар, бзиа дыжәбар, – Егеос Мармарилос ибҕа инапы нықәҵаны, дизгәдууны дыдирдыруан Михаил Темурович. – Акәыба аӡы ицәагахьеит, анышәынҭра ахаҳә аҭаҳмада иханы ацынхәрас аҭакәажә лханы иргылеит. Дыссируп! Иабацәа руаӡәы Диоскуриа иргылон, уигьы ари ихы аахҵәаны ихагылан: Диоскуриа зӡааҟәрылаз, аӡы иазааигәацәаны иахьиргылаз ауп. Амшынгьы уи аҩыза аҧшӡара амгар ауазма!

#p 145
#h 64

Уи иусумҭак аџьма иазикит.

Ари аусумҭа, егьырҭ иусумҭақәа жәпакы реиҧш, «Аҧсны аколнхаҩы ибиблиотека хәыҷы» иҭнажьит.

Иусумҭаҿы ҷыдала дазааҭгылеит аҧсуа џьма.

Шәышықәсақәак раҧхьа ақырҭуа ҵарауаҩ Вахәышҭи Багратиони ҧсыуа џьмак иазкны иҩхьан, уи атәыҩақәа аршьынки бжаки иҟоуп, аҧаҵа асаара ишьҭасуеит ҳәа.

Михаил Темурович аҧсуа џьма ацәаҩақәа рахьынтә иаликаақәаз ыҟоуп.

Уи излаиҳәоз ала, аџьма бзиа шықәсык 800 литра ахш амҵуеит.

Аџьма ахш акальци рацәаны иамоуп, убри аҟынтә ауаҩ изы ихәшәуп.

Аџьмашша ахьҭа злалаз изыҳәан еиҕьу хәшәы ыҟаӡам. Уи ирӡыҭны ачымазаҩ игәышҧы, ихәда ирыхьшьтәуп.

Аџьма ацәа уаҳа назҭахым ауарҳалқәа алырхуеит, ахәгьы маҷӡам: ҧшьыркцадециметрак ауаса ацәа 14 капеик иаҧсазар, убри аҟара аџьма ацәа 30 капеик инаркны 62 ,5 копеик рҟынӡа иаҧсоуп.

Аџьма аҳаскьын агәаҧхар (ахи-аҵыхәеи – иагәаҧхароуп), мышкы аҩныҵҟа 8 килограмм рҟынӡа афар алшоит.

Аџьма бзиа иабоит ицқьоу аҳаскьын ҿа, уи ишашьҭоу ацаҟьақәа ирҿалоит, ари аҟазшьа даара иҳаракны ахә ршьоит. Избанзар, егьырҭ арахә ирыдкыланы иугозар, аџьма аныҟәгара мариоуп: ашьыжь иоуужьит, егьырҭ арахә ахьзымнеиуа икыдланы, иара иазхаша 8 килограмм аҳаскьын аҧшаауеит, ахәылбыҽха аҩныҟа ихынҳәуеит.

#p 146
Амала, уеизгьы ахьча даҭахуп, избанзар, афатә ишашьҭоу иӡыр алшоит.

Ешыратәи Карл Маркс ихьӡ зху аколнхара афермаҟны аус руеит еиуеиҧшым амилаҭқәа ирыҵаркуа ахьчацәа.

Автор иблала ибеит, ахәчацәа аџьмақәа анхьо ишрыцхраауа, ҩымш-хымш ишырхылаҧшуа, ҩба анрилак, аӡарақәа хазы ахш шырдыржәуа.

Убасгьы иблала ибон, амш аныбааҧсу рыџьмақәа шыҧхьаркуа, рыҭрақәа ишырҭарцало, зны-зынла ашьха ҳаҧқәа.

Аџьмақәа аџьыка даара бзиа ирбоит, избанзар, ирфо рхаҳартә иҟанаҵоит, иҟанамҵозаргьы – зегь акоуп, бзиа ирбоит.

Аџьмажьы уамашәа ибзиоуп, еиҳарак хшыла ижәызар (зегьы иреҕьу, аџьма ахш, аха ажә ахш алагьы ианжәу бзиоуп).

Аџьма иҵегь агәцаракра аҭахуп, ирҿиатәуп.

Аҧсны ашьхақәа рацәоуп, зегьынџьара аџьма фермақәа ҟаҵатәуп.

Аҧсны 89,5 нызықь гектар адгьылқәа ыҟоуп, аџьма уааӡар ахьалшо.

Урҭ иреиуоуп: Дауч, Ламкац, Соиҧсара, Кәыниашҭа, Аҳарҩа, Цаҟьазҭоу, Хәаџьал, Анаара, Џьысҧ, Ауадҳара, Қәабчара, Гәандра, Чадим, Гәагәа, Аибга, Ладатәи Урен уб. иҵ.

Аҧсны ашьхақәа «уанҭаны» еиҟараутәыр, Франциа аҟара иҟалоит. (Мап, ари ашәҟәаҿы акәӡам уи ахьиҳәаз, ҽаџьароуп: афранцыз журналист ҧҳәыс даниазҵаа, изаҟароузеи Аҧсны ҳәа.)

#p 148
#h 65

Ҩыџьа рзы акаҳуа: акаҳуаршыга ачаижәга мҳаҵәқәа ҩба ҿыц иху акаҳуа ҭаҳаҧсоит, ҩ-ҵәыцак аӡы ахаҳҭәоит, ачаижәга мҳаҵәқәа ҩба ашьақар ҭаҳаҧсоит (ма еиҳаны, ма еиҵаны, зынӡаскгьы иҭаумыҧсар ауеит – досу игәы ишаҭаху), акаҳуаршыга иршу аҧслымӡ илаҳаргылоит. Ашра ианалагалак ашәах ахаҳхуеит. Ма иахаҳхӡом. Нас иҳаршуеит. Ианшлак, зегьы ирызҭаҳҭәоит. Изҭаху аӡы хьшәашәа алаиҭәар ҟалоит.

#h 66

Аҟәатәи ашьха ҭынч ахалара даҿын, ихыҵуан усҟан хынҩажәижәаба. Шьапыла аныҟәара ицәыуадаҩымызт, аха уеизгьы… Хынҩажәижәаба, амарда… Уи ус имариам.

Амҩан Кәыкәына диҧылеит.

– Михаил Темурович, ианбанӡа ахаҵа дышхаҵоу даанхо? Иацы «Нарҭаа» ҳантәаз иаҳзеиҭашәҳәаз сазҵаауеит…

– Усҟәаҵ, Кәыкәына, аангылашьа сымаӡам… Имҩа иациҵеит.

– Уеизгьы, ианбанӡа?

– Сзаангылом, Кәыкәына, усҧырҵ… – Уеизгьы?..

– Абни аҧҳәыс дубома? Абни саҧхьа инеиуа? Дубома? Дансыцәца, Кәыкәына, амарда акыдлашьа сымаӡам. Ууаҩӡами, усҟәаҵ… Дсыханы схалгалоит абни аҧҳәыс, Кәыкәына, дсыханы!

 #p 149

Дара рнаҩс, ҩажәижәаба шьаҿа набжьаны, амузыкатә ҵараиурҭа ааигәара днеиуан, лыгәчамақәа еихышәашәо, ҧҳәыск, аукы, лыхцәы еиқәаны. Лызқәала лҭеиҭыҧш аскрипка еиҧшын. Аиталиатә скрипка. Иҟалап, амузыкатә ҵараиурҭа даҩсны дахьцоз аҟынтә акәзар аскрипка дзеиҧшыз.

#h 67

«Гагра аҳауатә станциа акәшамыкәша, еиҳарак асасааирҭақәа рзааигәара мыцхәы ирацәоуп ацгәқәа. Аҧшәмацәа зегьы рыцгәқәа ахәдхаҵа рхарҵароуп. Ахәдхаҵа зхам ацгәқәа нырҵәахоит». (№ 306, 21.05.1909)

Аибашьра ҩышықәса шагыз иабжьгарала еиҿкаан Агенетика аинститут. Уахьынҭало агәашәаҿы убасҵәҟа ианын: «Агенетика аинститут». Иара ихаҭа «Колхида агенетика аинститут» ҳәа дашьҭан, избанзар, даара иҭахын еизигаз аҵарауаа агәра диргарц, Кавказ иқәынхо ажәларқәа зегьы шеизааигәоу, аҧсабарагьы ус ишыҟоу.

Бибесир аҿиаразы иихәыцыз иааркьаҿӡаны иҩызцәа ираиҳәеит:

1. Аӡиа Бебесыр есышықәса 15 тонны рҟынӡа аҧсыӡ рнаҭо иҟалароуп.

#p 150
2. Еиҭашьақәыргылатәуп адгьыл арҧсаҳәагаразы ажәытә иҟаҵаз ажрақәа, уи 300 гектар арҧсаауа иҟалоит.

3. Аӡиа иҭыргозароуп асапрофит (шықәсык 25 тонна рҟынӡа), уи торфокомпост алырхразы.

4. Ианҵатәуп: ажәқәа 500, акамбашьқәа 200, аҟызқәа 5000, акәатақәа 5000, ашәишәиқәа 3000.

5. Акәара Самгле ырҵауылатәуп, даҽа 50 гектар ирҧсаҳәагатәу адгьылқәа роурц азыҳәан.

6. Атуризми агәабзиара чаҧарҭеи реиҿкааразы аргыларақәа мҩаҧгатәуп.

7. Еиҿкаатәуп жәларбжьаратәи аҵакы змоу асубтропикатә культурақәа рҧышәарҭа-рцәыргарҭа.

1991 шықәсазы аӡиас Уақәыми Бебесыр аӡиа дуи реиҧшьразы ажра иалагеит. Иааргеит абетони асбести ирылхыз аплитақәа, аџьыр иалхыз абыкьқәа. Иаархәеит амашьына, аексковатор, ҧшь-катерк, аидара мҩанызго амҿтәы шхәақәа ааба.

Ажра аӡиас Уақәым ала Аӡиа дуии амшыни анеимнадалк, Аҟәанӡа акатер цо иҟалон, рымҩагьы 18 километра рҟынӡа еиҵахон.

Иаатит аҭҵаара-ааглыхратә еиҿкаара «Елита».

Ааӡарҭаҿы ирыман, егьыҿион: ацитрус «Иезус», аџьамбир, апоцирус «Лапин», алимон «Ичанг». Убасгьы: араски, асевеџьи 511, ацитрумкват. Арҭ ажәлақәа аҵар ирфо ажәла рацәаны иҟарҵоит. Китаиаа, арҭ ажәлақәа рыла аҵарақәа рацәаны иучахыр алшоит ҳәа ирҳәоз, Бебесыраагьы хымҧада иақәшаҳаҭын.

1990 шықәсазы иаадыртит ацитологиатә лабораториа, иқәдыргылеит адгьыл аҵантә иаауаз ӡыршыла аус

#p 152
зуаз ареактор. Адгьылбжьахабжа Корофа иҟаз аҭҵааратә еиҿкаара иаҵанакуан 3,4 гектар.

Убасгьы ахәырма, афеихоа, амжәа, авокадо, апекан, акалам ргибридқәа раҧҵара иаҿын.

Ианырҵеит акамбашьқәеи, абнаҳәақәеи. Аибашьра алагамҭазы ирыман 75 камбашь, урҭ рахьынтә ашкәакәақәа 11.

Аакыр шәышықәсқәа раҧхьа Аҧснынтәи абнарасеи, акакани, аҳаи, аҵәеи реиҭаҳатәқәа егьырҭ атәылақәа рахь иргон. Михаил Темурович излаиҳәоз ала, иахьагьы иауеит уи, аха Аҧсны иаадрыхуа ашәырқәа рхыҧхьаӡара акыр иацҵатәуп. Иаҳҳәап, ианҵатәуп афранцыз ахьа мароне, заа иҟало Иапониатәи ахәырма. Уи адагьы имаҷны изҿало Сакьантәи акакан ацынхәрас Ҧсҳәытәи акакан аархылатәуп. Убасгьы – анкьа Иерусалим, Франциа, Болгариа аухәамақәеи аберҭыҧқәеи Кәыдри Бзыҧи реиҩхаақәа ирҭыргаз амҿымаҭәахә ала иҟарҵозҭгьы, ҳаргьа иахьа Аҧсны аухәамақәа уи амҿымаҭәахә ала рыргылара ҳалагароуп.

Раҧхьатәи уи аҩыза аухәама дыргылар акәын Бебесыртәи Академиа аҟны.

Михаил Темурович убасгьы Бебесыр иргыларц иҭахын егьырҭ абордельқәа иреиҧшымыз абордель ҿыц: еиуеиҧшым атәылақәа рҟынтәи аҵарахьы иаауаз астудентцәеи амагистрантцәеи, Амшын Еиқәа аплиажқәа рҟны аҳәса ирышьҭамларц азыҳәан. Аҳәса рыда ҧсыхәа ыҟаӡам, асекс аҭҵаарадырра иацхраауеит, ауаҩы ихшыҩ аус анаруеит. Аҳәса рхыҧхьаӡарагьы шьақәыргылан: 50ҩык. Амагистрантцәа 30-ҩык ыҟазароуп. Урҭ хәышықәса
#p 153
рыҩныҵҟа Бебесыртәи Академиаҿы агенетикеи, атаксономиеи рҵалар акәын.

Иара убасгьы, иаҳхамышҭырц: ара иргылахон Аҧсуа диснеиленд.

Ажәакала, Бебесыр ауаа аҵара рҵалоит, рыҧсы ршьалоит, Анцәа иҳәалоит, қьафла аамҭа рхыргалоит. Дара зегьы еибадыруеит, еиҩызцәахоит. Егьырҭ атәылақәа зегьы рҟынтәи! Бебесыр!

Ахарџьқәа зегьы Бебесыртәи Академиа ахашәалахәы иалҵуеит, насгьы аҳәаанырцәтәи астудентцәа рҵаразы иршәо аҧара. Иҟалап (хымҧада иҟалароуп!), Нобель ипремиақәагьы ацхраар, уи – миллионки ҧшьышә нызықь доллари.

Бебесыртәи Академиа аҧҵан 1991 шықәсазы. Ноиабр мза, 1992 шықәсазы имҩаҧысраны иҟан адунеижәларбжьаратәи аҵарауаа реиҧылара, уа абиологиа аҿаҧхьа игылоу азҵаара хадақәа ирылацәажәараны иҟан.

Август 14, 1992 шықәсазы Аҧсны аибашьра иалагеит.

Аиҧылараҿы изыхцәажәараны иҟаз азҵаарақәа иреиуан:

адунеи аҳауа аҧхаррахара, уи биологиала аанкы-

лашьас иамоу; атрансплантациа аан ахацқәа реилаҵәареи, аиници-

алтә тетрада аҟалареи; калус аҟалареи аҿиареи, уи ахацқәа рҽеиҩшареи; амандаринқәа ргибридқәа аамҭа рацәа анцалак ашьҭахь иаадырҧшуа алҵшәа.

#p 154
#h 68

Нагӡара рықәзааит аҳәса! Аҳәса зегьы! Зыбла агәы еиқәаҵәоу, иҕроу, ииаҵәоу, еиқәароу! Зыхцәы шкәакәоу, еиқәаҵәоу, иаҧшьу! Нагӡара рықәзааит!

Амцеиҧш ицоу, августтәи амшынеиҧш узыркәадо, апрельтәи аҧшеиҧш ицәыхьшәашәоу, асеиҧш, араӡнеиҧш ихьшәашәоу – еилых ҟамҵакәа нагӡара рықәзааит аҳәса зегьы! Зегьы!

Аҧхын ҳәса, аӡын ҳәса! Уахынлатәи, ҽынлатәи, шьыжьтәи ҳәса! Аӡиас ҳәса! Ашьха ҳәса! Аокеан ҳәса! Аҧша ҳәса!

Нагӡара рықәзааит аҳәса мҵәыжәҩақәа!

Аҳәса пирамидақәа!

Аҳәса аисбергқәа!

Аҳәса, ҭахрала иҭҭәааз згәыҧҳәыла адунеи иазыӡырҩуа, бла шеишеила, зқьышә ҧшӡала адунеи иаҿыхәо!

Нагӡара ақәзааит рылашара!

Аҳәса, еснагь иццакуа, ҳрыҧсахуашәа, аха бзиагьы ҳарбоушәа иҟоу!

Аҳәса, зҧышәарччара, згәыбзыҕра, згәыкра миллион шықәса рхыҵуа, зҿаҧхьа аепископцәа шьамхнышгыланы, ршьапеимаа аҩы ҭаҭәаны изжәуаз!

Нагӡара рықәзааит ахаан иҳақәшәараны иҟам, аха уеизгьы бзиа иаабо аҳәса, убасгьы – есҽны иҳақәшәо, аха уеизгьы бзиа иаабо! Бзиа ииабоз, иаҳбарцгьы иҟоу!

Фуӡиама аҳәса, Сахара аҳәса, Ганг аҳәса, адәкаршәрақәеи, амшынқәеи, аокеанқәеи, апрериақәеи, ашьхақәеи раҳәса, Абиблиатәи аҳәса, аконтинентқәа зегьы раҳәса, Акосмос аҳәса!

#p 155
Нагӡара рықәзааит урҭ ирызку Таџь-Махал, аханқәа, ажәеинраалақәа, ашәақәа!

Нагӡара рықәзааит урҭ рыҧштәқәа – аиаҵәақәа, аҟаҧшьқәа, ашкәакәақәа, аиқәаҵәақәа!

Нагӡара рықәзааит аҳәса, ирзышәаҳәо зхатә поет дызмоу, иныҳәазааит дызмамгьы, дзоурангьы дыҟам!

Рыҧшаҳәақәа, рымҩадуқәа, рплиажқәа, руадақәа, рҭелқәа, рҽыкәабарҭақәа, рыцәарҭақәа, рынхарҭақәа – нагӡара рықәзааит! Рдухьқәа, рыҧсыҧлагаҩагара, рыфҩы хаа!..

Дара зхааныз ашәышықәсқәа, ашәышықәсқәа, ҿыц иираны иахьыҟоу!

Нагӡара рықәзааит аҳәса, абзиабара занашьаз, иныҳәазааит абзиабара зықәымҿиазгьы!

Нагӡара рықәзааит рцәеижьқәа, рыҵкқәа, ркосметика, руаҭәақәа, ршьапқәа, рыхәдақәа, рқьышәқәа, ргәыҧҳәқәа, рыҧсҭазаара, рықьра…

Анҭ аимгеимцарақәа, уанрылаҧсуа, уанрылаҧсуа, аха уҧсы ҭаны уанаанхо…

Урҭ аимгеимцарақәа, урҭ аимгеимцарақәа – нагӡара рықәзааит!

Нагӡара рықәзааит Аҳәса! Аҳәса зегьы! Дара…

Рхаҭақәа… Рха…

Абас далгеит уи иныҳәаҿа, ҳаргьы ҳагәқәа гәырҕьа-лашарала иҭҭәааит.

#p 156
#h 69

Изҳәада уи мыцхәы ижәуан ҳәа? Ахаан дсымбацызт ишьапы дзықәымгыло дашьны, уи еиҕьаишьон ауаҩы даниҿцаауаз. Дцәажәон, длафуан. Игәгьы ҿыҕьуа ахаан дсымбацызт.

Иареи сареи ҳаигәылацәан, иара изкны издыруа рацәоуп. Ҽнак ҳгәараҿы ҳаиқәшәеит, хаҵак дицын, ихьӡ имҳәаӡеит, «аҳақьым» ҳәа дишьҭан. «Ари сҩыза иоуп», – иҳәалон уажәы-уажәы.

«Аҳақьым» иакәзар, хар имамкәа ижәны дыҟан.

Суадахь инасыҧхьеит.

– Ари сҩыза аҳақьым убас дыҟоуп, аӡәы нап илаикыр, Анцәа иаразнак уи ауаҩ мап ицәикуеит.

Апапрпыл еиҧш еицраз аҳақьым гәыкала дыччон, иубартә иҟан уи дышуаҩ қьиаз.

– Ааигәа даара иҽазишәеит, аха аҧсҭазаара анапхыцқәа рыцәгашьа изамҭеит сҩызак, Винор Ҧачлиа.

Нас аҩы аныҳәаҿа никылеит: аҩы аныҳәаҿа аӡәгьы иҳәаӡом, уи иашаӡам, нагӡара ақәзааит аҩы, егьырҭ арыжәтәқәагьы: акониак, ауатка, аликиор, рыжәтәс иааҟоу зегьы. Зегьы раҧхьа иргыланы – изабелла. Аҧҳәыӡ лыхьӡ зху ари аҩы, аиашазы, уҩныҵҟа уеиҧхьнашьшьаауеит, амала, аҧҳәыс излалеиҧшым – ахаан уаҧсахуам. Изабелаа «одесса» ҳәангьы иашьҭоуп. Аҧҳәыс-аҩы: Одессатәи Изабелла.

Адәахьы хьҭан. Уи игәалаиршәеит, Монмартр иацәыхарамкәа иҩызцәеи иареи мартини шыржәуаз. Раҧхьаӡа акәны адаҕь ажьы шифаз, аха уаанӡа кәтыжьыз шџьишьаз. Аха абаҩқәа шаҟа иуашәшәыраз аниба, иифоз закәыз
#p 158
идырит. Нас акамыршшагьы агьама ибеит. Убасгьы игәа лашәеит, иҩызцәа уахынлатәи Париж амотоцикл дақәыртәаны ишидырбаз, хиппиқәак, салам рыҭо, инапы шырзиҟьаз.

Нас францыз бызшәала жәеинраалак даҧхьеит.

Аҳақьымгьы идыруазаарын афранцыз бызшәа:

– Ари францыз бызшәаӡам, аҽакуп…

– А-а, аҳақьым, сара иахьатәи францыз бызшәала саҧхьон џьушьеит акәу? Мап, <fra>mon cher</fra>, ари ажәытәтәи францыз бызшәоуп. Уи уара иуздырӡом, – иҳәан, дсылацәҟәит.

– Амала, ҧаҭлыкак изабелла ашьҭахь иарбан бызшәала умцәажәо, – нациҵан, еиҭах дсылацәҟәит.

Нас аҩы ҭаиҭәан, ус иҳәеит:

– Еиҕьу иҟои! Ҳтәуп, иаҳфо акоуп, иаажәуагьы акоуп… Еишәак еицахатәаны ҩык зжәуа аныҳәаҿақәа ирҳәогьы акоуп, урҭ аӡәгьы иеиҧшӡам, иҷыдақәоуп. Шәхаҿы иаажәгарангьы иҟаӡам, уи шаҟа иссиру. Мап, уи иаанаго еилышәкаарангьы шәыҟаӡам…

Нас ҳҩагылан иара иахь ҳцеит. Ҳара иаҳуамызт, аха иаргьы имуит. Ҳахьнеиз амагнитофон ианҵаны имаз амаҭ аҵырҵырбжьы ҳирҳаит. «Ари бзиа еибабо амаҭқәа рыбжьоуп, – иҳалиркааит иара. – Индиа ианысҵеит. Бзиа еибабаз амаҭқәа рыҧсы ҭанаҵы еицрыҵӡом».

Бзиа еибабо амаҭқәа рхаҿала, бзиа еибабо зегьы рныҳәаҿа иҳәеит.

Мап, уи мыцхәы ижәӡомыз, еиҳа длафуан, дцәажәон, дцәажәон… Игәы ҿыҕьуагьы ахаан дсымбацызт.

#p 159
#h 70

Галтәи акомсомол араиком амаӡаныҟәгаҩ акомсомол иалаз ӡҕабк, Гәылрыҧшь араион, Мархьаул ақыҭа иҟоу аресторан «Мархьаул» иацәыхарамкәа, абнараҿы, ахәы азқәаҿы амш лылеигеит.

Галтәи апартиа араиком абиуро акомсомал араиком амаӡаныҟәгаҩ ихы дақәиҭыртәит, апртиагьы далырцеит.

Михаил Темурович акомсомал араиком амаӡаныҟәгаҩ иус апартиа аобком абиуро аилатәарҿы иахәаҧшырц адҵа ҟаиҵеит.

Егьахәаҧшит.

Гагратәи акомсомол араиком амаӡаныҟәгаҩ иҟалаз ахҭыс иазкны игәылырҭәааны алкаа ҟалҵеит.

Уи лалкааҿы ирацәаны аӡбахә ҳәан, акомсомол иалаз аҿар ҧсшьара Аҧсныҟа иаауаз аӡҕабцәа пату ахьрықәырҵоз аресторан «Мархьаул». Убас ирацәаны лқьаадаҿ ицәырҵуан абна, ааигәа иҟаз ахәқәа.

– Шәара ибзианы иҭышәҵаама, амшлагара ҳәа изҿу ахьыҟалаз аҭыҧ? – длазҵааит Гагратәи акомсомол араиком амаӡаныҟәгаҩ Михаил Темурович.

– Ҳәарада, Михаил Темурович.

– Шәара излашәҳәо ала, амшлагара ҳәа шәызҿу ахәы азқәаҿы ауп иахьыҟалаз?

– Избан, Михаил Темурович, «амшлагара ҳәа шәызҿу»? Ииашаны, амшлагара аҭыҧ аман.

– Ихасҵаӡом, хаҵашьа амаӡам, мап… Избанзар, анаара зеиҧшроу гәашәымҭаӡеит. Анаара ҭышәымҵааӡеит…

Шаҟа инаау, иауу…

#p 160
– Анаара иаабац ауп, инаауп… Уаҳа иҭаҳҵаараны иҟа зи?

– Ишҧа? Ассир шәҳәоит! Шәа шҿоуп, шәаҧхьаҟа аус дуқәа шәзыҧшуп, иацысҵоит – даарагьы шәыҧшӡоуп. Уаҵәтәи амш шәара ишәтәуп. Агәра згоит, шәаҧхьаҟа шәеизҳарц, амаҵура дуқәа шәырхагыларц шәыҟоуп, арахь – анаара ахьынӡанаау гәашәымҭаӡеит!

– Изгәаҳҭараны ҳаҟази, мшәан?

– Иаҳҳәап: анаара шаҟа градус ыҟази? Анаара шаҟа градус ыҟаз еилышәкаар акәын. Уи злаушәаша амыругақәа ҳамами.

– Аха, Михаил Темурович… Иаҳнаҭои уи?

– Ишҧа, иаҳнаҭои? Ассир шәҳәоит. Аҽазных ассир шәҳәоит. Цқьа шәысзыӡырҩи. Анаара ҩынҩажәа хәба градус еиҳазар, уаҵәҟа амшлагара ауӡомызт. Ҽакала иуҳәозар, ахаҵа аҧҳәыс амш лызилагаӡом. Длықәҵәырааны дцоит. Дарбанзаалакгьы ахаҵа, акомсомол араиком амаӡаныҟәгаҩ иакәзаргьы, длықәҟьоит. Аҧхашьарагьы игоит… Ҩынҩажәа хәба градус! Абри шәхашәмыршҭын, мышкызны ишәыхәар алшоит. Абасала, ариаҟара аамҭы зықәшәырӡыз аус ҟалашьа амаӡамызт, акыр иаҧсоу аҩыза. Сара Мархьаул акәшамыкәша бзианы издыруеит, уа акыр сныҟәахьеит, ҷыдала шәызҿу абнеи ахәи.

Нас абиуро алахәылацәа рахь даацәажәеит:

– Аҩызцәа, сара макьана маҷк агәыҩбара сымоуп, Мархьаултәи «афырхаҵа» иҟаиҵаз шиашоу ала, аха апартиа алцара иқәнагам ҳәа сыҟоуп. Галтәи аҩызцәа мыцхәы иџьбараны изныҟәеит. Убри аҟынтә ажәалагала ҟасҵоит, апартиахь деиҭашьақәҳаргыларц, дагьыҳашьҭырц Иреиҳау апартиатә школахь аҵара, уаҵәҟа еиҳау апартиатә
#p 161
етика иҵап ҳәа ҳгәыҕлап, насгьы акоммунист иаша аҳәса дышрызныҟәо.

Аиашазы, ари аилатәара мчыбжьык ахыҵхьаны Галтәи акомсомолцәа раҧхьагылаҩ Москваҟа аҵарахьы дҧырит.

#h 71

1962 шықәса, декабр мза.

Декабр акәхап.

Исгәалашәоит, хьҭан.

Ауадаҿы акәымызт, адәахьы хьҭан.

Михаил Темуровичи саби аишәа иахатәан. Саргьы рывараҿы стәан. Усҟан схәыҷын.

Михаил Темуровичи саби акониак ржәуан. Ицәажәон. Нахьхьи џьара, Карибтәи амшын, авиаҕба араҧаҕәра аҳаирпланқәы ықәыҧрааны аҳауа иалалон, ажәҩан цәҟьо. Џьара аибашьыга ҕбақәа амшын ихыланы инеиуан, ацәқәырҧақәа емгәҳәа. Пицунда Карибтәи аиҿагылара аҧшьызгаз Никита Сергеи-иҧа Хрушьчов изы ауада еилдыргон, уи ҧсшьара даараны дыҟан. Џьон Кеннеди Аҩны шкәакәа зегь иреиҵоу ауадаҿы дтәаны, аҳаирплан-ҧшыхәҩы Куба иҭнахыз афотосахьақәа дрыхәаҧшуан, уа иккаӡа иубон меигӡарах идыргылахьаз асоветтә ракетақәа. Кеннеди аҭел шьҭихӡомызт, аӡәгьы дидикылаӡомызт, Жаклин дназлоу. Ахҧатәи адунеизегьтәи аибашьра иааины ашә илагылахьан, уи моу, иҵарбаҟа иаркыз ашә аанартырц иаҿын. Убасгьы: ҧшьба асоветтә аӡаҵантә ашхәақәа амшынқәеи, аокеанқәа ирӡааланы ишзахәо еиханы Карибтәи амшын ахь ацара иҿын. Рыҧшьбагьы атомтә бџьарла еиқәных иҟан. Америкаа урҭ рылаҧш иҵан, акосмос аҟынтәи еиҧш,
#p 162
аҕбақәа рҟынтәгьы, рхы аӡы ицәыҵрыҳәҳәар руамызт. Ак кумулиаторқәа антәалак, ихылар акәхоит (усҟан аӡаҵантә ашхәақәа атомтәны изыҟамлацызт), еиҵарҵарц азыҳәан, арахь дара рзыҧшуп.

Африка џьара аҷкәын аҧсала ирхәыз антилопа дашьҭоуп, Австралиа Испаниантәи ихыҵыз Андалузтәи амелодиа агитара иаирҳәон. Таиланд, Бангкок азааигәара, Агәилқәа рбаҳчаҿы ҧҳәыск акокос раса ацәа иҭалаӡаауан аорхидеиа. Бырзентәыла, адгьылбжьаха Родос аҧша иаҵәа асуан, Фуӡиама инахыкны ашара иаҿын…

Аҟәа аҧшьганк рҟынтәи ҳхыҵәара иаҿын ицәаҧшьыз, ихьшәашәаз декабртәи алашьцара…

Дҧышәарччо, аҧенџьыр аҟынтәи амза дахәаҧшуан Михаил Темурович. Амза кониакла иҭәу аҵәца аҵа еиҧшын. Егьзазон. Михаил Темуровичи саби иржәуан акониак. Ицәажәон.

Нас Михаил Темурович дҩагылан, ашәҟәқәа иаарылихит брошиуроқәак.

Урҭ иара ииҩқәаз ракәын.

Дрыҧхьон жәеинраалоушәа.

Уи даҧхьон пекани Канадатәи афиники ирызкны, Иапониатәи апальма, атиульпан ҵла, адаҧ ирызкны. Китаитәи амышмала, мрагыларатәи ахәырма авандиста, Мексикатәи анаша чаиота, амандарина уншиу ирызкны… Ашәҭқәеи, аҵлақәеи, ачықьрақәеи, зыҧсадгьыл џьара хара иҟаз, аха шьҭа такәаамҭа Аҧсны ианааланы аҿиара иаҿыз ирызкны.

Ибжьы хҵаны, ашәа иҳәоушәа акәын дшаҧхьоз:

Ешыреи Аӡҩыбжьеи ртамақәа ирызкны,

Аҧсуа ҵәажәлақәа ирызкны,
#p 163
Ҵабалтәи аҵәа ҟаҧшьқәа ирызкны,

Аҟәатәи диушес иазкны,

Мархьаултәи аҳа иазкны,

«Маитәи агәил» захьӡыз атамеи аҵәеи ирызкны, аҽа тамак иазкны – «Аиааира» захьӡыз, насгьы ажь

иазкны.

Уи даҧхьон, аҳ ихаантәи амалуаҩы Сараџьашвили, акониак зҭеиҭәоз ауалырқәа аҧсуа џьы иалызхуаз изкны. Уи аџь Сараџьишвили икониак агьама ҷыда анаҭон. Еиҳарак Баслахәтәи аџьқәа.

Ажь ауасарҳәа аҩы бзиагьы алҵуеит, акониакгьы, иҳәалон уи. 1888 шықәсазы Сараџьашвили Швеицариантәи илиҩааит акониак спирт злаҟарҵо амыруга, убри ашықәсангьы аусурагьы иалагеит икониак зауад.

Сараџьишвили, даҧхьон уи, ихы иаирхәеит Аӡҩыбжьантәи, Аҭарантәи, Гәыҧынтәи, Бабышьарантәи, Ешырантәи ажьжәлақәа:

аџьыҧшь, изабелла, аҭрыжь.

Мичурин изкны даҧхьон, уи ацитрусқәа Кавказ аҩадахьгьы ирааӡо иҟалар шиҭахыз.

Алыи избаеллаи ирызкны даҧхьон. Ал азот алҵуеит, иахьгылоу анышә ианаҭоит, ахаҭа иаднакылаӡом, изабелла уи ала ичоит. Алыи изабеллаи еицхыраауеит, ал иақәу изабелла – еиҩызцәоуп, асимбиоз аҿырҧшыгас иҟоуп. Убас асимбиоз аҿырҧшыганы иҟоуп аҧши аҟәыди.

– Нагӡара ақәзааит асимбиоз! Алыи изабеллаи, аҧши аҟәыди! – иҳәан, акониак днаҿыхәеит.

Сабгьы акониак днаҿыхәеит.

#p 164
Нас аҧсуа шьхеи ацхеи ирызкны даҧхьон. Бырзентәылатәи ар рҧызаҩ (ихьӡ сгәалашәом), Аҧсны знапаҿы иаазгарц ақәызкыз (сымҩашьозар, ҳера ҟалаанӡа IV ашәышықәсазы), Аҧсны агәаны дшаҟаз, иеибашьцәеи иареи аҭыҧынтәи ацха агьама рбарц рыӡбеит. Ирбеит, аха ирымбар еиҕьымзи! Уи еиланагеит, ршьапы изықәымгыло иҟанаҵеит. Убри аҵыхәала дхьаҵыр акәхеит, Аҧсны ааныжьны дықәҵит, зхы еилаҧсаз ир иманы. Абас аҧсуа шьха ҳаҧсадгьыл еиқәнархеит. Аҧсуа шьха аҧынҵа егьырҭ ашьхақәа раасҭа иаууп, ашәҭыцқәа иҵауыланы анектар рылнацәцәаауеит.

Ақәра ду нызҵыз – 103, 111, 127 шықәса – аҧсуа ҭаҳмадацәа ирызкны даҧхьон.

Нас иҟалар зылшо ҟалашьа змам иазкны дцәажәон. Даҧхьаӡомызт, еиҭаиҳәон. Уи иара иихәыцыз акәын, аха макьана цқьа еилырганы имамызт, уажәакәын ииҩырц инаҽазикуаз. Ус иҳәеит: «Аныҳәаҿақәа рритм иақәшәо изҩырц сашьҭоуп». «Мап, иаҧысҵарц», – иҽриашеит иаразнак.

Ари иалагӡаны аеҵә-амза ҵхы аҩы изабелла аҧштәы аанахәеит, уи моу, егьшәаҳәон.

Џьара Карибтәи амшын аибашьыга ҳаирпланқәа хын, рыбжьы цәгьаха, адгьылбжьаха Родос аҧша иаҵәа асуан, Фуӡиама иахыкны ишшара ишахьан…

#p 165
#h 72

Кәыкәыр-чаи ичаиханаҿы ачаи ҳжәуеит: Михаил Темурович, сара, Кәыкәыр-чаи ихаҭа.

Михаил Темурович игәалаиршәон, ианхәыҷқәаз Кәыкәыр-чаии иареи Аҟәа иааны иҟаз ацирк уахынла маӡала ишыҩналаз, ишыҟалахыз сеидроу, алым аҭра шаартыз иаанхазаап, арахь дара уа инанагеит.

– Иҟалап, хә-минуҭк раҟара ҳшанханы ҳахәаҧшуазҭгьы. Иаргьы ҳа иҳахәаҧшуан. Иара аҭыҧан абнатәи алым иҟанаҵашаз азымдыруазҭгьы акәхарын ари алым. Аҵыхәтәаны акәац амҵарыжьын, ҳҭыргеит алым аҭра, ҳахгьы инықәсын, ацирк ҳдәылдырҧеит.

Сара ачаи зжәуан, ачашә сфон. Михаил Темуровичи Кәыкәыр-чаии ачаи мацара ржәуан, ачашә аласбақәа ирымҵадыршәуан.

#h 73

Аҧсны иӡсо аҧсаатә аниҵарц иҭахын. Ари аус Аҵара аминистраа аусзуҩцәагьы акала иадиҧхьалеит – Урыстәылаҟа ишьҭит, еиуеиҧшым акәатақәеи аҟызқәеи рыкәтаҕьқәа ааргарц.

Хымчыбжь рышьҭахь иаарышьҭит ателеграмма: акәтаҕьсса ҳмоуит.

– Ааи, – даақәыҧсычҳаит иара, – аӡәы акәтаҕь ззырҳәо имоуп, егьи – акәтаҕьсса.

#p 166
#h 74

– «Жәала иҳәоу ахшыҩҵак уи нахыс ихшыҩҵакым», – ибжьы ҭганы даҧхьан, ашәҟәы зымҩа аҧслымӡраҿы ишьҭаиҵеит.

Вианор Ҧачлиеи Сосо Капанаӡеи рҳаргьқәа рыҵаҟа ашезлонгқәа ирыниааланы изыӡырҩуан, алаҧшҳәаа рылаҧш адырхало.

Аҧша ихахәы еиланарҩынтит аҟынтә, ичаз хылҧа ихаиҵеит.

Амшын абжьы гон. Ацәқәырҧақәа аҧшаҳәа иадиаалон, ахаҳәсса ашша рыхгон.

«Амыргәырҕьа ахы иҭоуп иахьа амшын», – даахәыцит иара.

«Амыргәырҕьа ахы иҭоуп иахьа амшын», – иаахәыцит Вианор Ҧачлиеи Сосо Капанаӡеи.

Дук ихарамкәа ишәҭуан анонопелис.

#h 75

– Винор, уааӡырҩи, анекдот ҿыц уасҳәоит. Хаҵак иазҵааит: «Иарбан сексу еиҕьаушьо: ухала акәу, гәыҧла акәу?» Иара: «Ҳәарада, гәыҧла». «Избан?» – «Избанзар, убналар аӡәгьы уизгәаҭаӡом».

#h 76

– Шәрыхәаҧш аҧсаатәқәа: ицәаҕәом, илаҵом, аҧш аадрыхуам, ача рӡуам, аха уеизгьы ҳазшаз Анцәа Ду ирфаша риҭоит. Шәрыхәаҧш ауаа: иааҟәымҵӡакәа еибашьуеит,
#p 167
инибарҵәоит, аха уеизгьы ҳазшаз Анцәа Ду ҳазегьы бзиа ҳаибоит, ҳҽеимрақәа иибо игәы иазымычҳакәа илабжыш шхыддылогьы. Нагӡара рықәзааит абрҭ алабжышқәа!

#h 77

– Уажәы ҳҩагыланы, ҳаҧхьа иҧсуа изыҳәан иаанаҳкылап!

– Ҳҧхьа здунеи зыҧсахуа!

– Ҳаҧхьа уахь инеиуа!

– Ҳаҧхьа жәҩанахь ихало!

Аишәа быжьҩык ахатәан.

Рызегьы ҩагылан, жәак мҳәаӡакәа раҧхьатәи изыҳәан иржәит.

#h 78

Ачадаратәи аколнхара ахантәаҩы Гәырам Сиҷинаава Обком аҟынтәи изасит: «Уаҵәы, чыбжьон шыҟоу, Аҟәа араион, уара уколнхара назлоу, Михаил Темурович исасцәа иманы днеиуеит, уи Гәымсҭа аҧшаҳәа зеиҧшроу ибар иҭахуп, ишиҧылатәу шәара ижәдырып».

Аколнхара ахантәаҩы анхаҩцәа зегьы Гәымсҭа аҧшаҳәа иқәицалеит, абаҳчақәа, аӡахәаҭрақәа, амхқәа, амандаринаҭрақәа ирҭоуп, тәамҩахә рымам.

Адырҩаҽны, чыбжьон, «Чаикаи», «Волга» еиқәаҵәаки, зыҧрақәа шәыршәыруа ам шын иху аҕбеиҧш, ақыҭа амҩаду ианыршәланы аӡиас аҧшаҳәахьы икылсит. Уа иааҭгылеит. Иаарыкәыршаны зегь лахҿыхӡа хандеиран изҿыз: ибаҳауан, аҵлақәа ҧырҟон, аҭаҭын аиҭаҳаразы адгьыл ды-
#p 168
рмазеиуан… Ирццакны акоммунизм аргылараан ишахәҭоу аиҧш иҟан.

«Чаикагьы», «Волгагьы» аӡәгьы дырҭыҵуамызт. Илакҩакуашәа акәын рхы шымҩаҧыргоз амашьынақәа. Нас иаақәҵәиаан, ишааз ала инықәҳа ицеит.

Сааҭк ашьҭахь еиҭах Обком аҟынтәи Гәырам Сиҷинава изасит: «Иумбар залошом, макьана ҧышәа шумам. Михаил Темурович исасцәеи иареи Гәымсҭа аҧшаҳәаҿы, аҧсабараҿы ҭынч рыҧсы ршьар рҭахын, уара закәу еилаҩунтрои еиҿукааз».

Адырҩаҽны Гәымсҭа аҧшаҳәа километрақәак акәшамыкәша уаҩҧсык дықәыршәымызт, иахьабалак ҭынчран.

Ҩаҧхьа «Чаикеи» «Волгеи» «иҧырны» иааит. Амала, уажәазы рышәқәа ҟьаҟьаӡа иаатын, Михаил Темуровичи, акыр иаҧсоу исасцәеи, еиҳа иаҧсоу аҳәса ҧшӡақәеи ааҭыҵит.

#h 79

– Алықьсандр Македонтәи ихаантәи аҳаҧшьа аҧҽыхақәа сыҧшаазшәа сыҟандаз, шьыри, – уи дазгәыҳәуа ҿааиҭит зны.

– Иарбан ҳаҧшьоу? – сҵааит сара.

– Ацәҳәыраҿы иеибашьцәа ишырбоз иҧиҽыз аҳаҧшьа. Иугәаламшәаӡои? Ҳаҧшьак иҭаз ада, рӡыржәтә зегь анынҵәаз. Уи аҳаҧшьа Македонтәи ианизаарга, ир ишырбоз иҧҽны, аӡы зегь каиҭәеит. Сымҩашьозар, усҟан аҽы дақәтәан. «Саргьы сҿажәкуазароуп, сеибашьцәа реиҧш».

– Изышәҭахуи, Михаил Темурович, уи аҳаҧшьа аҧҽыхақәа?

#p 169
– Сара урҭ рмузеи сыргылон… Бырзентәыла, мап, Индиа… Мап, ООН аҿаҧхьа… Мап… Абра Кавказ џьара. Нас – Христос иимуз, Мариа Магдалина илгәыдырҵараны иҟаз ахаҳәқәа рмузеи. Иугәаламшәои? Убас – раҧхьатәи абарбал амузеи. Аиша уҭахызар, хаз-хазы исыргылон урҭ амузеиқәа: аҳаҧшьа аҧҽыхақәа рзы, ахаҳәқәа рзы, абарбал азы.

#h 80

Ауаҩы-аҧсаатә ҳәа дсышьҭан. Иҳәалон: «Уабаӡи, Ауаҩы-аҧсаатә?» Сара ҧшьышә рҟынӡа аҵарақәа сыман. Ҧыҭк – аҩны, Лакоба имҩаҿы, ҧыҭк – ақалақь анҭыҵ, сҩыза иашҭаҿы. Урҭ рахьынтә ишәаҳәоз ыҟан, егьырҭ – амшынтәиқәан, аӡиастәиқәан, ашьхатәиқәан, адәтәиқәан.

Михаил Темуровичи сареи ҳаизааигәахеит, сара апарпар анаасхәа.

Саб иаҳәшьцәа, аҭыџьҳақәа, ҧарақәак еизырган, Ленинград срышьҭит амебель аасхәарц. Уа ицәажәоз апарпар зҭиуаз сиқәшәеит. Ҩ-нызықь мааҭ икит. Сара амебель азы исыман ҩ-нызықьи хәышә мааҭ. Акыр слакҩакит, ицәажәо апарпар аасхәару, амебель аасхәару сзымдыруа. Аҵыхәтәаны апарпар сазааҭгылеит – исымамызт, нас, ицәажәоз апарпар. Аҳаирбаҕәазаҿы сыпарпар рентгенла иаҕраҧшит, иаҕроу иаҕраму абриллиантқәа ҳәа.

Саб иаҳәшьцәа, амебель ацынхәрас апарпар анаазга, аҭыӡшәа ҟарҵеит. Аха урҭқәа зегьы ухы иқәукрын, еицәоу ҧхьаҟа иаҳзыҧшын: ҵхагәазы спарпар аҩиашьу ибжьала иҳәҳәеит:

#p 170
– Аҕьычҩы, аҕьычҩы дыҩналеит ауада, зан д… ! Нас аҧҳәыс лыбжьы ахаҵаны:

– Леонид Илиа-иҧа, ажәлар урызхәыц, зан д… !

Саб иаҳәшьцәа аапкит!

Уи Брежнев ихаан акәын.

КГБ еилыркаан, исыҧхьеит: иазырҵада апарпар ацәҳара?

Сусқәа цәгьахеит, аха Михаил Темурович сеиқәирхеит – уи зегьынџьара аҩызцәа иман. Урҭ ус раиҳәеит: Малхаз сҩыза иоуп.

Уи ашьҭахь лассы-лассы дысҭаалон, апарпар дацәажәалон. Иаҳәоз икьатеих ҧҵәо дарччон. Вианор Ҧачлиагьы дааҳгалон. Аишәа рхианы ҳаидтәалалон, апарпар ацәажәареи, аҵарақәа рашәаҳәареи ҳарзыӡырҩуа.

Урҭ ҳаидтәаларақәа схашҭраны сыҟаӡам!

– Ах, закә насыҧузеи ирымоу аҵарақәа! – иҳәалон иара. – Дара рзыҳәан аҳәаақәа ыҟаӡам, ара ажь инацкласуеит, руац иарбан тәылоу иахьынрыжьуа Анцәа иоуп издыруа.

#h 81

Гагрантәи Мамзышьха ҳҩеин, амца еиқәаҳҵеит. Ҵхыбжьонын. Амшын амза хыҷҷалон. Ҳара жәаҩаҩык ҳаҟан, бжеиҳараҩык – зықәрахь инеихьаз.

Уи агәра ҳиргон, Колхида – латын ажәоуп, иаанагоит «амыдаҕьцәа». Еиҭеиҳәон ажәақәа «конха», «конхо», «конхи» – «аматра, амыдаҕьцәа».

Кавказ зегьы амшын аҟәара иқәнажьыз, иџьашьахәу амыдаҕьцәа еиҧшуп. Аҧшеронынтәи, мамзаргьы Тама-
#p 171
нынтәи Кавказ азқәа уқәыҧшыр – амыдаҕьцәа абҕа убоит, Колхидатәи алаҟәыра акәзар – иареи Амшын Еиқәеи, нас егьырҭ амшынқәеи аокеанқәеи, апланета зегьы иадызҳәало аматра аҭаларҭа ауп.

Рыгәҭаны иҟоуп Анцәа иҭыҧ, мамзаргьы – Кацхи

Ашьаҟа, уи ала анцәақәа адгьыл ахь илбаауан. Кацхи Ашьаҟа Абзиабара ашьха иқәгылоуп. Иара иоуп ашьха ус ахьӡызҵаз.

Адгьылаҿ х-ҭыҧк ыҟан, Зевс ауаа рахь дахьцәырҵуаз: Парнас, Коракс, Кацхи Ашьаҟа.

Зны ауааи анцәақәеи ажәҩанаҿы еицынхон, аха ҳара анцәақәа ҳраҟарахар ҳҭаххеит, убри аҵыхәала хланҵы адгьал ахь ҳаарышьҭит. Ихадоу, аҿиара амаӡа ҳцәырҵәахит, амцагьы ҳарымҭеит.

Кавказаа ракәын дара: Прометеи, Амиран, Арӡаҟан. Прометеи анцәақәа амца рцәиӡеит, Амирани Арӡаҟани – аҿиара амаӡа. Иахьа Прометеи иӡбахә зегьы ирдыруеит, Амирани Арӡаҟани рыӡбахә здыруа маҷҩуп. Аӡә ихала аҿиара амаӡа анцәақәа рыцәӡара илшомызт, ҩыџьа ахацәа ҕьеҩқәа аҭаххеит.

Зевс адҵа ҟаиҵеит, рыхҩыкгьы уаҩ дахьзымнеиуа Кавказ ацаҟьақәа иркыдҿырҳәаларц, уи иаанагоз – амыдаҕьцәа ду иадҿарҳәаларц. Иахьагьы урҭ уа иадҿаҳәалоуп.

«Уажәы Арӡаҟани Амирани рыбжьқәа шәсырҳауеит, урҭ, ҳәарада, хацәақәоуп, аха даргьы зны-зынла иқьуеит».

Уи абнахьчаҩ диҳәеит, заа ирмазеиз ашәи ахьацеи мҿқәа амца диркырц. Аҧхьа ашә. Аҷҷаҳәа ишбылуаз раҳаит. Ианбылы, амца ахьаца ақәиҵеит. Ахьаца абжьы зынӡас аҽакын.

#p 172
– Ашә Арӡаҟан ибжьы амоуп, ахьаца – Амиран ибжьы, – иҳәеит иара.

Амагнитафон хәыҷы иман, уи ауыха ибылуаз ашәи ахьацеи рыбжьы уи ианиҵеит.

#h 82

Еизарак аҿы аҳақьым-ҧҳәыс Михаил Темурович аҽҧныҳәа ҕәҕәа иҭо дцәажәон: «Шәара аресторанқәа мацара роуп ишәыргыло, аҽыхәышәтәырҭақәа хьаасгьы ишәымам».

Лара даурысын, даҧшьын, зоура бзиаз ҧҳәыс ҧшӡак лакәын.

Михаил Темурович аҳәса даара дреиҷаҳауан, рыгәшәымшә кны акәын дышрацәажәоз.

Уажәгьы игәааны ицәажәоз уи аҧҳәыс ихы налықәикын, ирхааны ҿааиҭит:

– Сара ус зыҟасҵо, аресторан аҿы итәоу ауаа ирфо-иржәуа бзиоуп, ихадоу, рыҧсы ршьоит, ишәаҳәоит, икәашоит, игәырҕьоит, насгьы, зегь раасҭа ихадоу – аресторанқәа бзи избо шамахамзар ичмазаҩхаӡом. Ҽеимрас иалои уи, сыхаара?

– Михаил Темурович, аҭоурых аҿы аресторанқәа мацара зыргылоз ҳәа шәаанхар ҳәа шәымшәаӡои? – Уи сара сзыҳәан гәадуроуп, сҟәымшәышә.

#p 173
#h 83

Асубтропикатә культурақәа ринститут ахьчаҩцәа агәыла ҧҳәыс амандарина шылӡоз дақәыркын, Михаил Темурович иахь днаргеит.

Михаил Темурович уи аҧҳәыс иҭыҧаҿ днаиртәан, ахьчаҩцәа ус раиҳәеит:

– Игәнышәкыл: аҧҳәыс ахаан акгьы лҕьычӡом, ус илгәаҧхаз лгоит.

Нас ахьчаҩцәа ҭабуп ҳәа раиҳәан, рхала иаанрыжьырц дрыҳәеит.

– Саҭашәымҵан, Михаил Темурович, Урыстәылаҟа Ашықәс Ҿыц аламҭалазы ҳамҭас амандарина сышьҭыр сҭахын, спенсиала акгьы узаахәом, аарла сныҟәнагоит.

Михаил Темурович лыуацәа радрес лымхын, лыхьӡала иашьыкь-иашьыкь амандарина рзиҭиит.

Уи жәеизаҩык аҭынхацәа лыман Урыстәыла.

#h 84

Хрушьчови иареи Пицундантәи Аҟәаҟа ишцоз, Анхәа лыбз азааигәа «Чаика» ааникылеит – арантәи аланаҧшыра ссир аатуан. Хрушьчов иџьаишьеит, Ешыра ахәқәа џьара-џьара иахьыцәҳәыз:

– Сара сгәы иаанагон, шәара шәҿы зегьынџьара ашәаҧыџьаҧ еиҧынчыланы игылоуп ҳәа.

– Ачаии аҭаҭыни ҳҭадырхоит, Никита Сергеи-иҧа, адгьыл иалоу зегьы алрыцәцәаауеит, адгьыл бжьысуеит, асаба еиҧшхоит. Аџьықәреи акәзар, адгьыл арҕәҕәоит,
#p 174
еиднакылоит, аҧсы ҭанаҵоит. Ачаии аҭаҭыни рплан иаҳзагшәырхарауеи, Никита Сергеи-иҧа!

Хрушьчов ицхырааҩ идиҵеит, Михаил Темурович иҟаиҵаз аҳәара ашәҟәы ианиҵарц.

Нас, хара иубоз Ешыра ахәқәа рахь дырҧшуа, Хрушьчов ус иаиҳәеит:

– Ҳәажәлак ҳамоуп – зҧышә ауу ахьӡуп. Ашьарақәа ҩымз анырхыҵлак, абна иларҵоит, ахьа, аџькакал, араса, аҵәаша, адацқәа – ирфаша маҷым. Рҧышәқәа ауыми, иахьыҟазаалакгьы иҵырхуеит. Еиҕьу ҳәажәла ыҟаӡам, Никит Сергеи-иҧа, ажьы абынҳәа ажьы аасҭагьы ихаауп.

– Иаҧсоума анҵара? – дҵааит Хрушьчов.

– Ишҧаҧсам, ҳәак капеик ауп иахьузтәо. Килак акәац акәым – ҳәа дуӡӡак. Патронак ахә. Ианрызҳалак, ҳашәарыцаҩцәа шәақьла иршьуеит. Абас имариоуп.

Хрушьчов ицхырааҩ абригьы ашәҟәы ианиҵарц идиҵеит…

Анхәа лыбз азааигәа еиҭа ҧыҭк иаацәажәан, нас рымҩа иацырҵеит.

#h 85

Қәҭешьаа аишәа аҧсабараҿы иҳаздырхиеит. Август. Акьаҿқәеи атрусикқәеи рыла ҳаҟоуп, ҳшьапқәа Риони иӡаакылоуп.

Михаил Темурович уажәааигәоуп Виетнамынтәи даныгьежьыз. Уи аишәа агәҭа иргылеит уахьынтә иааигаз, акалам иалху ажәга, усгьы иҳәеит:

– Идәықәаҳҵап абри, иҭазырцәыз ашәа иҳәааит.

Ҳазегьы иҭаҳарцәуеит, ашәа ҳҳәоит.

#p 175
Михаил Темурович ҩынтә иҳәеит ашәа. Аҧхьа – «Ӡыркәи», нас – «Уараида».

Нас акитқәа ашәа шырҳәо ҳазыӡырҩуеит. «Аокеан ҭынч смагнитофон хәыҷы ианысҵеит».

Нас адаҕьқәа рыбжьы хазыӡырҩуеит. Излаиҳәо ала, раҧхьа Калифорниатәи адаҕьқәа, нас – Аӡҩыбжьатәи.

Аҵыхәтәаны Аҧсны ишәаҳәо аҵар рыбжьы ҳазыӡрҩуеит, лымкаала ардәына.

Август. Риони ҳархьшәашәоит.

Иҳазгәамҭаӡакәа ихааӡа аҵх адунеи иахыҵәоит.

#h 86

Аҧҳәыс ҧхыӡла илзымдыруаз қалақьк днанагеит, амҩадуқәа ҭацәуп, лхалазаҵә лоуп иҟоу. Ус лышьҭахь аӡә ишьапашьҭыбжь лаҳауеит: хаҵа ҧшӡак, ауык длышьҭаланы днеиуеит. Дахьцалакгьы лышьҭа дхыҵуам, длышьҭоуп. Ус царҭа лымамкәа аҭӡамц днадгылоит.

Аҧҳәыс даахьаҳәны, лгәы ҧыжәжәо ахаҵа иқәҿылҭуеит:

– Шәсыдызцалазеи, шәысҟәаҵ?!

Ахаҵа иџьашьаны ҿааиҭуеит:

– Издыруеи, ҳаҭыр зқәу, ари бара быҧхыӡ ауп!

#h 87

– «Уи исит ихьанҭоу, иҭацәу маҭәарла, иҟалап хыла акәзар». Абас ануп ацәгьоуразы аҭҵааҩы ианиҵаз аҧкаанҵа, – даҳзаҧхьеит уи.

#p 176
#h 88

Иара ауаҩы инапы злаку иарбаны занааҭзаалакгьы бзиа ибон, еиҳарак арахә зыхьчози аҩы ҟазҵози.

Ҵурҵумиа зыжәлаз, аишәачараҿы иидырыз ус иаиҳәон: «Сара санхәыҷыз хылаҧшҩыс исымаз аҧҳәыс Ҵурҵумиаҧҳан». Кәарацхелиа зыжәлаз агәра ииргон:

«Сӡаазхыз д-Кәарацхелиоуп».

Уи миллионҩык ахылаҧшыҩцәа иман.

Миллионҩык дӡаархит.

Иҩызцәа ракәзар – ҵыхәаҧҵәара рымаӡамызт!

Аҷандара нхаҩык ҳаиҭан. Ӡынран. Аҧаҭхь азна аҩы анрылс, асасцәеи аҧшәмацәеи ашәа цәырыргеит. Ашәа ҳалымгацкәа, аҧенџьыр аҕьеҩҳәа акы нанҟьан иаанартит. Аҩганкгьы аанартит, ахгьы аакылнарҳәҳәеит, алақәа ҟәбарӡа, акамбашь; аҧсыҧлагаҩагабжьы уаҳауан, аҧынҵа афақь кылҟьон. Аҧшәма егьи ауада дныҩнашыланы ашәақь иманы даахынҳәын, акамбашь инақәикит: «Исшьуеит аҳәажә еиҧш, ишҧыкәу сысасцәа шаршәаз!»

Иҟалаз уи ауп, акамбашь ашәа бзиа иабозаарын, џьара ишырҳәо анаҳалак, рааигәара инеины ирыдгыланы иӡырҩуан.

Михаил Темурович акамбашьи аҧшәмеи иҽрыбжьаижьын ҿааиҭит: «Аҧхьа сара сшьы, нас – акамбашь!»

Акамбашь ааигәыдиҳәҳәалеит, алақәа дрыгәӡит, шәашәа иацышәҵа ҳәагьы ҳирбеит.

Уи ашьҭахь быжь-сааҭк рҟынӡа ашәа ҳҳәон. Аныҳәаҿақәа аанкыланы иаҳжәуан, нас иаразнак ашәаҳәара ҳалагон. Акамбашьгьы ӡырҩуа, аҧенџьыр ахы кылакны игылан абри аамҭа зегьы.

#p 177
Даҽазныхгьы ус ҟалахьан: аресторан «Ӡызлан» ааигәара шәышықәса зхыҵуаз аҵла ҧырҟарц акәын – амҩа дырҭбаауан. Убри аамҭазы Михаил Темурович диасны дцон. Амашьына ааникылан, аҵла ҧызҟарц иаҿыз иҽырҿаижьит: «Аҧхьа сара шәсыс еихала, нас – иара». Уи аҵла иахьагьы игылоуп.

#h 89

Тадио Касиогьы Аҧсны аибашьра аныҟаз дыҧсит, Токио.

#h 90

Ҳаҭыр зқәу Гәырам!

Сара саҧхьеит М. Ҭ. Бҕажәба изкны ишәҩыз ашәҟәы. Издыруада, уи ашәҟәы аҧхьаҩцәа рацәаҩны иаиур. Анцәа иҳәааит! Дыҧсраны мышқәак шигыз сиҭааит, усгьы саиҳәеит: «Сосик, саныҧслак, сыӡбахә ауаа ирауҳәароуп, саныҧслак уара сыҧсҭазаара анарха ауҭароуп».

Абас саиҳәеит. Насгьы даныҧсуа амшгьы иҳәеит. Убас иҟан. (Уи атәы шәышәҟәы иануп. Сара усҟан хықәкыла шәсыҧшаан зегь шәасҳәеит, Михаил Темурович изкны ашәҟәы шәҩырц азы.)

Уажәы схәыцуеит – саргьы изҩыр иара изкны ашәҟәы? Астатиа (еиҳа ииашахоит, астатиақәа) зҩит, аха урҭ ирыҧхьаз маҷуп. Урҭ еиҳа аҭҵаарадырра иаҵанакуан. Иара иакәзар, ииҭахын ирацәаҩны иӡбахә раҳарц. Апиеса ҩны иқәыргылазар? Иқәҳаргылап аспектакль! Арежис-
#p 178
сиорцәа-аҩызцәа шәымами?! Аспектакль ашәҟәы аасҭа еиҕьуп. Аха сара апиесагьы сзыҩуам. Шәара ишәзыҩрызу? Аспектакль – уи даҽа усуп. Зынӡаск даҽа усуп. Изкны акино ҳазҭыхыр – уи еиҳагьы еиҕьхон. Акырӡа еиҕьхон.

Ибзианы иҟашәҵеит, ашәҟәы ҭыҵаанӡа сахьашәырҧхьаз. Иавызбақәаз акык-ҩбак ыҟоуп, издыруада, шәаҧхьаҟа урҭ ҳасаб рзыжәур.

Раҧхьа иргыланы, ашәҟәаҿы иҵегь иҳәатәын Вианор Ҧачлиеи Михаил Темуровичи, Михаил Алавиӡеи Михаил Темуровичи реизыҟазаашьақәа ртәы. Урҭ уаҳа назҭахым ала еиҩызцәан. Убасҵәҟа еиҩызцәан, Михаил Темуровичи сареи ҳшеиҩызцәаз еиҧш. Шәгәы иалымсын, аха исашәҳәароуп, иара изку афактқәа (асиужетқәа) шәзымҧшаар. Иҵегь еиҕьны иҧшаалатәуп. Убасгьы иҧшаалатәуп иҩызцәа ирызку афактқәа (асиужетқәа). Амала, урҭ рахьынтә сараӡәк сакәушәа сгәы иаанагоит инхаз, аха уеизгьы иҧсҭазаара аҟынтәи ахҭысқәа иҵегь иҧшаатәуп.

Аныҟәара бзиа иибон ҳәа анышәҵеит. Аха уи баша ныҟәарамызт, аусгьы ҟаиҵон. Иаҳҳәап, Камбоджантәи акамбашь шкәакәа ажәла ааигеит, уи иабзоураны Бебеисир жәеиза камабашь шкәакәа ҳаман (иацҵатәуп).

Сара Иапониа аҩыза дсыман – еицырдыруа ацитрус ҵиаақәа рыҭҵааҩы Тиозабуро Танака. Зны уамашәа иҟаз ҧстәык сзааишьҭит, ашәҟәы ацҵаны:

«Акыр иаҧсоу Иосиф, ари аҧстәы аныршҧарала исоуит. Зыжәла бзиоу алақәа рыла иҿиоит, усҟан ииуеит иреиҕьу, иҧшӡоу аласбақәа. Урҭ иаабац алақәа раасҭа ҩынтә-хынтә еиҳаны анҵыра рымоуп.

Шәҽазҧышәшәа шәлеи иареи реиқәыршәара.

Џьозеф бзиа дызбо – Тиозабуро Танака».

#p 179
Џьозеф уамашәа ишан: алагьы еиҧшымызт, ацгәгьы, еиҳарак аҳәынаҧду акәын изеиҧшыз. Михаил Темурович убасгьы ахьӡиҵеит – Аҳәынаҧду, нхарасгьы аҩнаҵаҟа ишьҭит. Нас Аҳәынаҧдуи аҕача пинчери еиқәиршәеит. Ҧшь-ласбак ариит. Акоуп инхаз. Уи Рим даныҟаз ииҭит, иахҭныҵыз ала аглиссер ааҳхәеит. Абри афактгьы сиужет хәыҷык еиҧш ухы иаурхәар ҟалоит. Ижәдыруазар сҭахуп: аҽи аҽадеи ирхылҵуа агәыжь ҩажәижәаф шықәса ннаҵуеит – изхылҵыз раасҭа акырӡа еиҳаны.

Абар ҽа фактгьы. Ҳлабораториахь лассы-лассы имҩахыҵлон Алықьсандриатәи ауниверситет аспирантцәа Ахмеди Мухаммеди (1968–1971 ашықәсқәа роуп зыӡбахә ҳамоу). Ахмед Рокба ижәлан. Уи амамлиукцәа рышьҭра дахьаҵанакуаз изгәдуран.

Ахмед Михаил Темурович ус иаиҳәон: «Шәаргьы шәмамлиукуп, шәыжәла “аҭауад иҧа” аанагоит, агәра згоит, шәабду иабду, сара сабацәа реиҧш, Сҭампылтәи аџьармыкьаҿы дшыҭиз».

Михаил Темурович иаҳаз деигәырҕьон: «Убома, Сосик, сара сагьмамлиукзаап. Амамлиук!»

Данысҭаалоз, енагь сыцгәы ахаамыхаақәа азааигон. Малкагьы Михаил Темурович уамашәа бзиа дабон, иҿагәыбзыҕуан, икәа иҭалон. Ҽнак убасҟак иҿынҵәаауа иалагеит, аҩныҟа игар акәхеит. Ауыха иара иҿы иҟан. Ашьыжь шаанӡа, асааҭ хәба рзы аҭел дысзасуеит: «У-Милка Сибратәи сыцгәқәа ашьит (урҭ ҩба иман)». Адырҩаҽны хәылбыҽханӡа уи акәын иаҳаӡбоз: изыхнашьааи Милка Сибратәи ацгәқәа? Аҵыхәтәаны абасеиҧш алкаа ҟаҳҵеит:

1. Малка – аҭыҧынтәуп, Сибратәи ацгәқәа – мап, убри аҟынтә Милка урҭ аднамкылеит.

#p 180
2. Малка – ахыбаара адыруеит.

3. Малка иаҧырхагаз ықәнагеит.

Иҟан Аҟәа духанк (аихмҩатә станциа анаҩс), аҧшәма, излеилкаахаз ала, иҭаауаз алажьы рҿаиҵозаарын. Михаил Темурович, Вианор Ҧачлиа, Миша Алавиӡе, сара зны-зынла хашфара ҳнеилон абри адухан ахь. Уи ажьҵаагьы иман. Уи ихаш зегьы иреиҕьын, акәацгьы убас. Аҧшәма ихаҭа иҟаиҵон афатә. Ибзиабаҩ лоуп дызҭиз. Дылҟәаҵны ҽаӡә лахь даниас, дизгәааны ицәгьа лҳәеит: ауаа алажьы рҿаиҵоит. Михаил Темурович аус анырыӡбоз саргьы сигеит: ҳцап, иаабап дзакә уаҩу, ииҳәо ҳаҳап, ибла ҳхыҧшылап.

Адухан аҧшәма идырҵоз ахара мап ацәикӡомызт: Азиа зегьы алажьы пату рзақәуп, ҳаргьы ҳҽаҳаршьцылароуп. Нас ус иҳәеит: «Сара зегьы ирҿасҵаӡомызт алажьы, “алақәа” (амилициауаа) рыда». Фба роума, быжьба роума шықәса ирҭеит, уажәы исгәалашәом. Абасгьы ҟалахьеит.

Зны, ааскьоуп Германиантәи даныхынҳәыз, ус саиҳәоит: «Бергана (агенетик ду) иҩызак дсықәшәеит, Капанаӡе иҟаиҵаз ацитрус хәша изаҳаҧшаарц аҳәара ҟаиҵеит. Сос, абасҟак бзиа изубои зегь ирдыруа аҵәахра? Уиашаӡам.

Уареи сареи ҳакәӡамзи уи ахәша иаҿыз?!»

Ҳарҭ, аиашазы, ацитрус хәша ҳаҿын, егьҳауит цитранж аҟынтәи. Иарбан цитранж? Апельсин «Вашингтон Навели», апонцирус трифолиати ргибрид. Ҳахәша акьыба ахәышәтәуан (ашәҭ нектари аефир хәшеи акьыба аҧырырхуан).

Аҧышәара иахәҭоу аамҭа ҳақәныҟәон, хәшәык ҳасабла аҭыжьра ҳалагаанӡа. Аха иабаҟоу иахьа уи ацитранж агибрид? Аҧышәаратә хкаара иҭалаз аҳәақәа ирфеит
#p 181
1993–1994 ашықәсқәа рзы ишәҭраны иҟаз ацитранж ( абри афактгьы шәхы иашәырхәар? ).

Михаил Темурович ҩ-ҿык змаз ашәақь иман, аха зныкгьы уи ала дымхысыцызт: иарбанызаалакгьы зыҧсы ҭоу ашьра (аҵиаақәагьы налаҵаны) ауаҩ ишьра иаҟараны иҧхьаӡон.

Зны ҳинститут ахь иҭалеит акыр иажәхьаз цгәык. Алақәа иандыршәа, ацгәы аҵла иқәлеит. Ахәылбыҽха, аҩныҟа ицамҭазы, Михаил Темурович ахьча ус идиҵеит: «Зегьы анцалак, алақәа ҿаҳәа, ацгәы лбааганы акраҿаҵа, аӡы аржә – иахьантәарак аҵла иқәтәоуп, нас иахьаҭаху ицааит» (издыруада, абригьы шәазҿлымҳахар).

Сабду аҳәажәла бзиа иман, уамала идууқәан. Ҩба иахьагьы исгәалашәоит: акы Хио ахьӡын, егьи – Нио. Убасҟак идууқәан, санду ааҵәала аҧш рықәҵаны аӡлагарахь илгон. Ҽнак Хиои Ниои аӡлагара азааигәара, абнараҿы ацә ҧсны ирбеит. Сандуи сареи аҧш ҳлагаанӡа, дара уи ацә рфеит, атәыҩақәеи абаҩқәеи роуп инхаз (сымҩашьозар, ашьапхқәагьы).

Изхысҳәааи абри?.. Ааи, Михаил Темуровичи сареи ҳнеизааигәаха, сқыҭахь днасыҧхьеит, исырбеит ҳашьхақәа, ҳабнақәа, ҳкаршәрақәа, ҳӡиасқәа, насгьы – ҳҳәақәа ацә ахьырфаз аҭыҧ. Усҟан Михаил Темурович ус иҳәеит: зегь раасҭа ауаҩы иеиҧшу аҳәоуп: шьала, анатомиала, ҟазшьала, хшыҩла, ҧсыцәгьарала, ламысла. Ажәакала, уи аҽны хар ҳамамкәа қьаф аауит. Абри ахҭысгьы шәасҳәеит, сгәанала, ишәыхәом, аха издыруада…

Абриала, ҳаҭыр зқәу Гәырам, сысалам шәҟәы нсырҵәоит. Зҵаарақәак шәызцәырҵыр, аҭел шәысзас (сҭел шәымоуп). Ақәҿиарақәа шәзеиҕьасшьоит!

#p 182
#h 91

Ауаҩы даныҧсы, Анцәа дызнысыз, ишьҭақәа зныз имҩа иирбеит.

– Сышьҭрақәа ирышьҭаланы инеиуа ашьҭақәа зтәыда? – дҵааит ауаҩы.

– Сара истәуп, уҧсы ҭанаҵы уахьцалакгьы суцын, – иҳәеит Анцәа.

– Еиҳарак ианысцәыуадаҩыз, аӡә ишьҭрақәа роуп иубо. Сзынужьуази схала усҟан?! – игәы иалсит ауаҩы.

– Уара зегь раасҭа иануцәыуадаҩыз, сара ушьҭыхны узгон, уара ассир. Убри аҟынтә, уара ушьҭрақәа ракәӡам урҭ, са стәқәа роуп, – дааҧышәарччеит Анцәа.

Аибашьра ианалагаз ашьыжь ссирын. Иссирын, маҷкгьы аҽырцәгьаны иҟан. Аухәамеиҧш. Амшын ҧша, аҳәыҳә еиҧш, Аҟәа иаартыз аҧенџьырқәа зегь еимнадеит, инырхьысит. Маҷк ихәыз аҳәыҳә еиҧш. Уажәазы.

Август 14 аҽны акәын. Август 14, 1992 шықәса.

Аӡәы ачаи даҿыхәон, егьи аусура дцон. Аӡәы амагнолиақәа рышәшьыраҿы иҧсы ишьон, егьи амшын дҭан, аӡәы…

Аӡәгьы изеилымкааӡеит, аибашьра маӡала ақалақь ишалалз, ишыҧжәаз, ишытҟәацыз…

#p 183
Ҧыҭҩык акыр шықәса аныбжьыс ашьҭахьгьы ирзеилымкааит, изызкыз уи аибашьра…

Аҧхьа аибашьыга верталиот ақалақь иахылеит. «Агәылшьап». Нас аҕьҕьа-агәгәа аргеит атанк. Ахысыбжьқәа геит. Иаалырҟьаны амца акит, ихәыҷыз, ихәыҷӡаз, иччархәыз акәылӡымашьына.

Нас ҧҳәыск амца зырцәо рахь аҭел дасит: шәласы, сыҩны аҧхьа атанк амца акуп! Ани акәылӡымашьына акәын дызҿыз.

Егьи, Лакоба имҩаду аҟынтәи згәы ҭҟьаз лгәылацәа ргәы лырхаҵон: «Шәымшәан, ауаа, ҳара ҳамҩаду атанкқәа анылаӡом – ара ганкахьалоуп аныҟәара шыҟоу!»

Аха иаарласны аибашьра ганкахьала аныҟәара ахьыҟоу амҩадуқәагьы амҽханакит, ақалақь зегьы иҕәыхны ишьҭанаҵеит.

Аибашьра хымз ахыҵхьаны, Михаил Темурович иҩыза Сосо Капанаӡе ус иаиҳәоит:

– Сара зныкымкәа-ҩынтәымкәа сырхәхьан Аҩбатәи адунеизегьтәи аибашьраҿы, избахьоу рацәоуп, аха иахьеиҧш сҟамлац… Ҽа планетак ахь снанагазшәоуп схы шызбо, исзеилкаауам исыхьыз… Усыцхраа, Сосик.

Зны, абри аибашьраан, уамашәа иубаша қәак ауит. Ақалақь зыҧныз амшын, еилаарцыруа, хьыҧштәыла иаҩычан. Х-минуҭк рҟынӡоуп ианауаз уи ақәа. Ахьы еиҧш илбааҽҽоз алашараҿы ицәырҵуан, иӡуан амшын иахьысуаз аҧҳәыс лнацәкьарақәа. Амшын, ашампан ҩеиҧш, абжьы ныҵак игәынқьуан. Нас аибашьра иарҵысыз, ишьҭнахыз алҩа-ҧсылҩа еиқәараха уи зегь аҵанарӡит, иаҵәахит.

#p 184
Рхабар умбо ибжьаӡит анҭ аҳәсақәа, рыгәшәымшәк ҳәаны рнапы унагәӡыр, иаабац рҟынтәи нцәахшақәак рҟынӡа иҳаракхоз.

Уи ибон, урҭ руаӡәк абзарбзан хы еиҟәнарҧаз аевкалипт амахәҭа ду рҳәазо ишылгоз: афымцалашара ыҟаӡамызт, хьҭан.

Ацәашьы анаирклак, ауада иҩнажьыз алашьцара еиҳагьы иқәыҕәҕәо далагон.

Зны, ҧсҭазаарыла ирҭәуа, ақалақь жәҩанахь иахоз зегьы адгьыл иқәҳаит, ахҭыҧ иарганы, кәакьҭацыҧхьаӡа ирыхьӡаны, шьҭамҭак ыҟаӡамкәа иарццышәырц, иқәнахырц азыҳәан.

Афронт ацәаҳәа Гәандра азааигәа иҟан. Зны-зынла дазхәыцуан, иҩны хәыҷы есааира ахаара-бзаара шацәыӡуа, аҧхарра шацәцо, икадыршәыз аласбеиҧш ишҵәыуа, игәгьы акы налакьакьон – ианихьуеиҧш акәымкәа, ҽакала.

Уахык урҭ аҭыҧқәа ҧхыӡ ибеит, еиҟәдырҧаз акарпыжә еиҧш ирхагылаз, злакәқәа хәыҭхәыҭла иазҳәоз аҵх. Ахьы еиҧш еилаарцыруаз аеҵәақәа уи акарпыжә агәаҕьқәа ракәын. Иара Амшын Еиқәа дӡаагылан, аҵәца кны, аҵәца ҩы еиқәаҵәала иҭәын. Арыжәтә маҷк илсны дыҟан, аныҳәаҿа иҳәон. Иара иеиҧш амшын иӡаагылаз ауаа еиқәлымҳаха изыӡырҩуан. Адырҩаҽны ашьыжь закә ныҳәаҿоу ииҳәоз игәаламшәаӡеит.

Убасгьы ҧхыӡла ибеит: аҽы кәабара игеит, аӡы убасҟак иҵауыланы ахы ӡаанаршьшьылеит, ахәдагьы имбо… Дцәырҳаны дҿыхеит, аҧхӡы илхәаҭа.

Ақалақь иацәыӡит иара иатәыз аҧштәқәа, афыҩқәа.

Амшын – абжьы ҭганы ахәыцра.

#p 185
Ахәылбыҽха ссирқәа ныбжьахәаша ицеит, насгьы – зықәцәа ҟаҧшьыз Аҟәатәи атакси. Ала ҟьалақәеи ацгәы ҟьалақәеи рыблақәа ирҭыҧхоз алашара кацәеит.

Зхала икәаҩӡа ажәҩан икыдаз амза амчқәа зеизнагомызт.

Алашара зцыз аҳәса рхабар умбо ибжьаӡит, ақалақь иалцан.

Бебисир аӡиа иатәу адгьылбжьахабжа Корофа аҧша еинҟьо иамоуп адәықәҵаразы ирхиаз ақьаадқәа – Нобель ипремиа аиуразы.

Иқьаҧҭаха игылан еимырҵәаз Бебесыртәи Академиа. Иқьаҧҭахеит еимырҵәаз ақыҭақәеи ақалақьқәеи.

Егьа аундазгьы ақәа, Аҟәа зҷышәыз алҩақ азамнамыӡәӡәеит, асгьы егьалымшеит.

Иҩны аҧхьа игылаз апальма амца ишеибакәыз иаблит. Аҧхьа аҳаскьын ҩа амца нықәлан, еимгемцарак ала апальма ақәцәа иҩеит, есааира иҭбаахо, ицәгьахо.

Ауаа рхаҿқәа, ибжьысыз афотосахьаҟнеиҧш, еицакын.

Ус егьыҟан.

Амҩадуқәа рҿы уамашәа еибыҭаз ауаа цәырҵит. Џьоукы ҩынҩажәажәабатәи ашықәсқәа ирҭынхаз асахҭан кьаҿқәа ршәын, егьырҭ – еилкаам атәылақәа рыруаа рымаҭәа ршәын, аҽа џьоукы – еимҵәаны атеатр иҩныргаз акостиумқәа.

Ақалақь-атеатр афырхаҵа изыҧшын. Ақалақь-атеатр изыҧшын ачарҳәаҩ.

Мышқәак Марадона римтәи атуника ишәҵаны, акәалӡхылҧа ихаҵаны ақалақь далан. Амала, аибашьра аҽарҕәҕәцыҧхьаӡа ари акарнавал аҧштәқәа ҧсыҽхо иалагеит.

#p 186
Ауаа убас ргәы иаанагон, аҭоурых амҩеихысырҭақәа рҿы игыланы, урҭ ирну ишахәҭоу имҩақәырҵошәа. Еилкаашьа змам ала имҩаҧыргон рхы, абираҟқәеи автоматқәеи раҳаны ирҟьон, џьоукы заанаҵ рпирамидақәа ахьдыргылашаз аҭыҧқәа алырхуан, рхатә баҟақәа ршьапы ркуан.

Зны-зынла асаркьалқәа рыбжьы ақалақь инахыҩуан, усҟан еиҳагьы ирыцҳахәханы иҟалон уи.

Алеи-ҧси рыбжьара иахьатәи иацтәихон. Уаҵәтәигьы – убасҵәҟа.

Иаҧхьа иаацәырҵит ихаиршҭахь аамҭа – иаб даныршьыз ашықәс. Убасҟак иааигәаны ицәырҵит, ибла иабаӡомызт. Ибаӡомызт, аха иоуразоуроу илсит.

Иқалақь гәакьаҿы ҧенџьырк иҧхьомызт, шәык изыҧшымызт. Уарла-шәарла урҭ аҧенџьырқәа рҿы иаацәырҵлон згәыҕра зыҕраҧҽыз, ҧштәы рацәала еилаҧсаз здунеи иаалырҟьаны наӡаӡа измырхыз ауаа.

Амшын аҟәара иқәнажьит абзарбзан хы еиҟәнажәаз амшынҳәа.

Ишәаҳәо аҵарақәа, аҷнашқәа ақалақь нрыжьит.

Абааҕырқәеи аҳәыҳәқәеи заҵәык роуп аибашьра зыхгара зылшаз.

Ашкол аҿы асолдаҭцәа, рцәа азна ыжәны, еицлабны алақәеи, ацгәқәеи, аҳәыҳәқәеи иреихсуан. Убасгьы – аҷнышқәа… Зны-зынла – рхаҭақәагьы еиҿахысуан… Аибашьра еиланагон ақалақь аҭынчра.

«Град» зҽацәызыҕьчоз рыҧсыбаҩқәа рывараҿы игылаз аҩны аҟынтәи идәылыргон.

Амҩадуқәа ирынрыжьлан аҧсцәа. Анышәынҭрақәа ҵа рымамкәа иҵауылахеит.

#p 187
Амшын азқәа изеинархазшәа ибон. Ақалақь зегьы азқәа азеинархеит амшын.

Солдаҭк диқәшәеит, дпапу дқәылаҩу узеилмырго.

Аҧсҭазаарахь хәышәтышьа змамыз ибзиабара аибашьра иара атәала далнаргон.

Изымдыруаз атәымуаа ракәын иааикәыршаны иҟаз. Зыгәқәа ҵааршәыраха изыҕраз.

Ҩаҧхьа ихынҳәуан Аҭархаҩы ианимҵаныҳәоз, Аҧсҿыхҩы данҭадырхоз аамҭа. Анцәеи Аџьныши еиҟаразтәырц зыҽҧызшәоз аамҭа.

Абџьара абжьы – хаҵа бжьуп. Иҟаӡам абџьар-аҧҳәыс. Ақалақь зегьы ахацәа рыбжь акәын иахыҵәоз: аҿах-сах, аҿах-сах.

Иара усгьы ҧҳәыск лцәеижь уақәнаргәыҕуамызт, уаҵәы амра гылоит ҳәа.

Агәқәа ирылҳәан амызгәыҭқәа, ашьаҟәада зыхьшыз аҧрақәа, иҭахәаҽыз абжьқәа.

Ибон уамала ирацәаны икәабаз, иаргамахаз аҧсқәа. Аҧсҭазаарагьы – зынӡаск аҽакала. Уажәы мцы зҳәо акеиҧш акәымкәан, еилагаз, зшьара иқәҟьаз акәны.

Зегьы ирласны имҩаҧысуан. Убасҟак ирласны, цқьа абахагьы данахьымӡоз ыҟан.

Зны-зынла ҳәсеи-хацәеи, хәыҷи-дуи ирҿыҵакыз ихьӡ иаалырҟьаны мҩадуцыҧхьаӡа, кәакьҭацыҧхьаӡа иго иалагон: Ми-ха-ил Те-му-ро-вич!

Иаалырҟьаны исолдаҭхаз игәыла, убасҵәҟа иаалырҟьаны исолдаҭхаз иҩыза дишьит. Ижәны дыҟан. Акы еимаркит.

#p 188
«Калашников» ахык ала ихаз, Аҩбатәи адунеизегьтәи аибашьра иатәыз акаскагьы, иҧагьарагьы кылхха иаанижьит. Ианихыҧсаа иҟаиҵаз ибеит, хылагьы аҧенџьыр дасны дыҧеит ахәбатәи аихагыла аҟынтәи, ишьҭахь иааныжьны иҩназ рџьашьара аашьаҟә, асаркьа аҧҽыхақәгьы, ах хықәшәаз аҵыс ахӡеиҧш, инаиқәыҧсеит. Иишьыз ахы илахь ишалаз иаанхеит, ахҧатәи аблеиҧш. Уи ауыха Михаил Темурович аҧсра абла дҭаҧшит убри ахҧатәи, ашәҭ амак еиҧш иҟаҧшьыуаркалеиуаз блала. «Усҟаҟгьы узыцәшәаша акәӡам иара», – ашьҭахьы дхәыцлон уи.

Убри «ашьҭахьы» иара инаӡаӡаны иҟалеит.

Алабжышқәа шкаҭәац икаҭәон...

Уҧши, Сосик, ажәытәаамҭа хынҳәит: алампа, ацәашьы…

Уҧши, уҧши…

Анцәа акыр даҳцәыхароуп, Сосик, акыр даҳцәыхароуп. Адин аасҭа еиҳау акы ҳҭахуп. Абзиабара аасҭа еиҳау.

Мамзар Анцәа ҳидикылартә еиҧш ҳазыҟаҵахом.

Аҟәа ажәеинраалақәа рзыҩӡомызт, Аҟәа иҧсуан. Иҧсуан Аҟәа, аха иҧсуан зегьынџьара: Гагра, Тҟәарчал, Очамчыра, Гәдоуҭа, Гәылрыҧшь, Гал…

Ақалақьқәа зегьы қалақьк роуп, амшқәа зегьы – мышкы, аҳәса зегьы – ҧҳәыск.

Аибашьрақәа зегьы – еибашьрак.

Аҧсҭазаарақәа зегьы – ҧсҭазаарак.

Аҧсрақәа зегьы – ҧсрак.

Уажәраанӡа аҧсра сацәшәон, уажәы аҧсҭазаара сацәшәоит, Сосик.

Ҳара – Анцәа иҵеицәа ҳауп, ҳиаанӡа ииз, ҳаҧсаанӡа иҧсыз, Сосик.

#p 189
Убри аамҭазы хынтә заҵәык роуп Зинаида Никәала-иҧҳа данылҭааз. Зинаида Никәала-иҧҳаи, икьиуаз Кеннеди ицгәы ахылҵи. Уи дылҿаҧшны уаҵәы иҟало еиликаарц даҿын, аха зны иҧшӡаз аҧҳәыс лхы-лҿы ҽеи ианаҳәомызт. Уи длыхәаҧшуа дхәыцуан: аҧҳәыс данажәлак ахаҵа диеиҧшхоит, ахаҵа – аҧҳәыс.

Зны Зинаида Никәала-иҧҳа изылжәит агуманитартә брынџь – насыҧла, уи аҽны сааҭқәак алашара рырҭеит, алиустра алыркит (аруаа ишырымуазгьы), нас аӡә иахь даамақарит: «Убри ауп ишәықәнаго!» Уи ауыха лҧа ипатреҭгьы лашон, ашәҭҭра иҭагылаз, иҩахьаз агәилқәагьы рыҧсы ҭалеит.

Аҵыхәтәаны данылҭааз, лгәыла ҳәсақәак ыҟан. Зинаида Никәала-иҧҳа дықьуа дышьҭан. Агәыхь ахәшә афҩы ҩначын ауада. Ус иарҳәеит: «Иахьа ашьыжь еилкаахеит, Рома шиакәу Валера дызшьыз». Рома Валера иҩыза иакәын, дыргәылан, Валера даныржуаз ихахәы ҧылҟан, Валера ицынхәрас ҧас дҟалҵеит. Мызкы ҵуан, аӡәгьы димбеижьҭеи ақалақь аҿы. Изларҳәоз ала, дыбналеит.

Михаил Темурович игәалашәон, аӡын шьыжьы Валера дшыршьыз аниаҳаз. Уи ашьҭахь ашьра ҟазҵаз ишишьҭац ишьҭан, аха егьалымҵит.

Апрезидент ицгәы блала иҧшааит. Акәынҭхә аҿы ицәыҟаҧшь-ҩеижьны ак хәыҵыҧхеит. Уаҵәҟа аҽеикәарҳәны ииан Апрезидент ицгәы. Иаашьҭихын, Зинаида Никәала-иҧҳа лывараҿы иртәеит. Нас аҧҳәыс лхы инапы нықәишьын, лнапы, лылахь дрыгәӡны ддәылҵит. Ари аҵыхәтәантәи реиҧылара акәын.

Амҩаҿы солдаҭк дышьҭаҕачаӡа ала деихсны ишьит. Иара даанымгылеит, асолдаҭгьы иаимҳәеит: «Алеи ацгәи
#p 190
умшьын, урҭ ршьа рур алшоит». Зны Ленин ибаҟа еихсуаз ишраиҳәаз еиҧш: «Абаҟақәа шәырмеихслан, иаақәхны ижәга, еиҳарак Ленин ибаҟа, уи иҩыза ауаҩыцәгьа дҟамлаӡац. Ибаҟа шәамеихсын, егьырҭ абаҟақәагьы шәырмеихслан – ршьа рур алшоит».

Ақалақь ҩнқәа ачымазаҩ изнарго аҵәақәа, аҳақәа, апельсинқәа, акамфеҭқәа иреиҧшхо иалагеит. Аҵыхәтәантәи аҳамҭақәа: зылахь еиқәу, узыжьжьо, амаалықь иеиҧш игәыбзыҕу аҧсҭазаара акәаҧрацәа…

Ҽнак ибеит, ақалақь алахысра ианалага, адәахьы иҟаз ашьашьма ахаҵа дышдәылҟьаз, иеиқәа лашьҭны…

Убасгьы ибеит: аҩы шыржәуаз абомбақәа рықәҳауа ианалага, зегьы аишәа иҵатәеит, руаӡәы ҩыла иҭәыз аҧаҭхь шикыц икын. Аӡәгьы зхатәам аишәа ихәыҵыҳәҳәоз, аҧаҭхь зкыз анапы анаур еиҧш иҵысуан, Ахақәиҭра абаҟа анапы анаур акәушәа.

Аҟәатәи ахагацәа рхабар умбо иӡит.

Аибашьраан зны аҭаҭын дахеит – азаҵәра изыхгомызт. Алҩа ауада иҩначит, ауаҭах, аҵлақәа ирылачит, амшын ихчылеит. Уеизгьы раҧхьаӡа акәны гәаныла иҭабуп ҳәа иаиҳәеит Колумб – аҭаҭын азыҳәан.

Ма афилософцәа, ма апоетцәа, ма аныҟәарақәа ирызку ашәҟәқәа аашьҭихуан, даҧхьошәагьы ҟаиҵон, аха игәы шҭацәу иаанхон. Адаҟьақәа еихиршәшәон, асахьақәа дрыхәаҧшуан, зны Амшын Еиқәа ма Бебесыр аӡиа дӡааҟәрыланы рыҵақәа дышрыхәаҧшуаз еиҧш, аха…

#p 191
– Калимера! – аҧсшәа иаиҳәеит, иҟалап, Аҟәа инхаз аҵыхәтәантәи абырзен – Егеос Мармарилос. Егеос Мармарилос даазқәылаз дҩеит, деиҵалеит, ажәытәтәи абырзен орнамент деиҧшхеит.

– Амшын шәииуп, – иҳәеит Егеос Мармарилос. – Аибашьрақәа, амҽеирақәа зегьы амшын иадҳәалоуп. Атәыла шаҟа иҧшӡоу аҟара, убасҟак ирацәоуп уи ампыҵахаларазы аибашьрақәа. Зегь иреиҕьыз – жәларыкгьы, тәылакгьы срыҵарымкуа, ус баша наӡаӡа стуристны адгьыл сықәызҭгьы.

– Наӡаӡа утуристны аакәым, аха наӡаӡа уныҟәаҩны, – дириашарц далагеит Михаил Темурович.

– Наӡаӡа стуристны! – имуит Егеос Мармарилос.

Иуаҭах аҿы иҟаз ашәҭқәа аӡы шрыҵаиҭәзгьы, зегь ҩеит.

Апарапаргьы ҧсит: ахысыбжьқәа агәы иазымычҳаит, еиҟәыржәеит.

Дмитри Хәарцкиеи иҧшәаҧҳәыс Нинеи дырбалон, ихәы изнаргон.

Имаҭа Ҭенгиз ида, зегьы дынрыжьит.

Ихалазаҵәы даанхеит уҳәар ауеит.

Афатә изааргоз шаны иҟьаланы ақалақь иалаз ацгәқәеи алақәеи ирҿаиҵон.

1992 шықәса аанҵәамҭазы Сосо Капанаӡе диҭааит. Сосо Аботаникатә баҳчаҿы аус иуан: аҵлақәеи ашәҭқәеи дырхылаҧшуан. Уа XIX ашәышықәсазы идыргы-
#p 192
лаз Ачаии асубтропикатә культурақәеи ринститут ажәытә хыбра гылан. Ноиабр мза, 1992 шықәсазы аҭӡамцқәа руакы абзарбзан хы аахан иалахеит. Хымш-ҧшьымш иҧшын, уажәымзар-уажәы иҧжәоит ҳәа, аха иҧымжәеит. Аӡәгьы изымгәаҕьит аҭӡамц алхра. Нас зынӡа ирхашҭит.

Уи аҽны Сосои иареи аҧсҭазаара шыҟалази, ахац шеиҿкаауи ирылацәажәон. Еимаркызгьы ыҟоуп. Ус иаалырҟьаны ихәыҷра игәалашәеит:

– Зны Аҟәа ацирк ааит, акарусель ааргеит. Уи акарусель иажәхьаз, ицыркьуаз аҽы иаргьежьуан. Уи аҽы адунеи зегьы аргьежьуашәа сгәы иаанагоит…

Игәыла ддырҳәит. Аихатә ашә рызҧымҽит (аҩны аӡәгьы дыҟаӡамызт), акран аарган аҧенџьыр ала иҩналеит. Аҽнычыбжьон. Акран аныҟәцашьа рыздырамызт, ҩ-еихагылак хыхь иҩаргеит.

– Ҩ-октавак еиҳаны ихәмарит, – дырхыччон уи амарадиорцәа.

Дара амузыка иацәыхаран аҟынтәи, ирзеилымкааит.

Иҟалап, ари аҵыхәтәантәи илаф акәзар.

Игылаз 1993 ашықәса раҧхьатәи амшазы изнеиз Сосо Капанаӡе ус иаиҳәеит:

– Исзычҳауам. Иаарласны сылацәақәа наӡаӡа еиқәысыҧсоит. Уара усыхцәажәар акәхоит. Зегьы ирауҳәароуп, сзакә уаҩыз.

Аҩныҵҟа ихьҭан. Адәахьы асы шьҭан. Уи ашықәсан асы рацәаны иауит. Џьоукы уи зхароу «Градқәа» роуп рҳәон, џьоукы – аибашьра иахарҵон.

Сосо дцәажәон, инапқәа еихьшьуа – ахьҭа дакуан. Иаргьы ахьҭа дакуан, иқалақь ахьҭа ишакуаз еиҧш. Афатә рызхомызт. Амаҵурҭаҿы агәам-сам еизеит.

#p 193
– Михаиловтәи анышәынҭраҿы сышәжы, сан лывараҿы, Апантеон ахь исҭахӡам… Амрамар сацәшәоит, ашьац сықәиаар еиҕьасшьоит, иумдыруеи. Убасҟак ақыҭа гәхьаазгоит, Сосик, аҕәтәы ҩны афҩы сеилаҳауеит.

– Саныҧслак ашьҭахь адыррақәа усҭалоит, аҵлақәеи, нас алақәеи ацгәқәеи урыхәаҧшла. Гәыла уӡырҩала, иарзнак судыруеит.

– Ашәышықәса нҵәаанӡа быжьшықәса нхеит. Быжьба – насыҧ зцу хыҧхьаӡароуп.

Дааҧышәарччеит.

Иҟалап, уи аҵыхәтәантәи иҧышәарччара акәзаргьы.

Иҧсымҭазы иуаҭах ҩнадырҭәааит аҵиаақәеи аҧстәқәеи. Ихьанҭаӡа иуадақәа ирыҩнан акамбашь еиқәаҵәақәеи, ашкәакәақәеи, Вавилонтәиқәа, Месопотамиатәиқәа, Иапониатәиқәа, Кавказтәи қәа. Иҩнаҧыруан ашьхақәа, иҟаауан аџьмақәа, ибы ҩҩуан ацәқәа. Ишәҭуан ашәҭқәа, ачықьқәа, аҵла қәа.

Ҵлак аҿы зынӡаск аҧсҭҳәа быбышӡа ипытит.

Ауаҭах Амшын Еиқәа ҩналеит. Аӡиасқәа Гәымсҭа, Кәыдры, Бзыҧ… Чипилпетагьы иҭааит.

Аҟаб «Атлантгьы» ишазҳара иазҳаит.

Убасгьы – уаҵәы адгьыл иқәнагалаша аҵиаақәа, аҧстәқәа…

Аҧсра – чара дууп, аишәа еиҵҳәа игылоуп, ауаа рацәа ахатәоуп… Иузгәамҭаӡакәа ҧшьаала, ҧшьаала уашьуеит.

#p 194
Уара уоума, мшәан, иҧсуа? Мап, ус маҷк иулсит иужәыз. Ҩума иулсыз? Иухугаз ашықәсқәа. Иуҿаччоит: уашьит акәу?! Иухлафуеит. Ачара ду…

Даара иуадаҩхоит уаналҵлак, Сосик!

Африка џьара ихәу антилопа ҷкәынцәақәак ашьҭо уп. Австралиа Испаниантәи ихыҵыз Андалузтәи амелодиа агитара иаирҳәон. Таиланд, Бангкок азааигәара, Агәилқәа рбаҳчаҿы ҧҳәыск акокос раса ацәа иҭалаӡаауан аорхидеиа. Бырзентәы-

ла, адгьылбжьаха Родос аҧша иаҵәа асуан, Фуӡиама инахыкны ашара иаҿын…

Ашьхақәеи, акаршәрақәеи ар рнуп, жәҩанынтә урҭ акаҳуа ажәпара еиҧшуп. Акаҳуа ажәпара асолдаҭцәа. Аҧшра асолдаҭцәа. Ахәмарга тәылақәа рыхәмарга солдаҭцәа, ихәмаргоу ашьхақәеи акаршәрақәеи ирну…

Аҧшаҩа ақәҵәиаашоит Таџь-Махал… Канада асы ишьҭоу ажәҩан цәыҟаҧшь аныҧшуеит. Аҵыхәтәантәи ауаҩы џьара дгәароуп…

Ишиаҳуаз, – «Ауаа мацара рзыҳәан акәызма абри апланета зшаз?» – Анцәа иазҵааит зыҭра иҭатәаз аҵыс.

Ҽҧныҳәак еиҧш иҳәан. Аиашазы – ҽҧныҳәан.

Аҵыхәтәаны убри аҵыс акәын дзацәажәоз. Уи ашьҭахь аӡәгьы димацәажәаӡеит: аҵыс ҧсит.

Убасгьы: иуаҭах аҿы еизеит иҩны, егьырҭ иааныжьыз, иблыз аҩнқәа хылаҧшра рзызуаз амаалықьқәа.

#p 195
Егьырҭ амшқәа, аҵхқәа, ажәақәа, бзиа иибоз рхаҿқәа, аибагәыӡрақәа, агәыдеибакыларақәа, аныҳәаҿақәа, абжьқәа, агәалашәарақәа, агәыҕрақәа… – зегьы абри амши, абри аҵхи ирҭаӡеит.

Аҵыхәтәаны иаҳаз уи иҧсыз аҵыс абжьакәын: «Ублақәа хты».

Иблақәа анхит – дибеит Анцәа.

Ашьыжь дыҧсхьаны ихьӡеит: акаруаҭ азааигәа адашьмаҿы дышьҭан, ауапа аҵкар еимарҕәҕәа икны. Иеиқәа аџьыба х-рыцк ажәла ҭан.

#l Идырм,
#l Еилкаам
#l Ажәла.
#l Иҟалап,
#l Ишәҭызар,
#l Иҟалап,
#l Ҵлазар.

Аибашьраан Гәымсҭа аӡиас ҩ-рык еиҟәнашон. Михаил Темурович бзиа иибоз аресторанқәа руакы – «Ешыра» – аҧсуаа рахь иҟан, егьи – «Мархьаул» – ақырҭқәа рахь.

«Ешыра» иацәыхарамкәа аҧсуа «Град» гылан, ақырҭқәа ирылахысуан. «Мархьаул» азааигәара игылаз ақырҭуа «Град» Ешыратәи ахәқәа иреихсуан.

Аибашьраан Михаил Темурович бзиа иибоз иресторанқәагьы еибашьуан, арыжәтә лыҧшаахқәеи ачыс хаақәеи рцынхәрас абзарбзан хқәа еигәыдырҵон.

Аибашьраан зегьы рҽырыҧсахуеит. Аресторанқәагьы налаҵаны. Иҭацәуеит, еимырҵәоит, изаҵәхоит, еиҭымхоит, агәырҩеи ахьааи еимҽхаркуеит.

#p 196
Ирзыхгаӡом аибашьра.

Михаил Темуровичгьы изихымгеит.

Аҧсыжраангьы Ешыратәии Мархьаултәии а-«Градқәа» рыбжьы цәгьан.

Аҧсыжраан Михаиловтәи анышәынҭрахь имаҷыҩны днаскьазгоз дрылан Зинаида Никәала-иҧҳагьы. Уи Апрезидент ицгәы амаҭа амаҭа лгәыдкыланы илкын. Уигьы аҧшьын, рабацәа реиҧш. Уигьы иахьӡын Џьон Фицџьеральд Кеннеди. Уигьы ауаҩы дахәышәтәуан.

Аҽны амра ҧхон. Ауыха амза каҷҷон.

Уи ауыха амза иаабац мзамызт, убри аҟынтә ишаанӡа Аҟәа цгәаҧшьс иааҟоу зегьы ркьирала амза дырбзон.

Амза Апрезидент ицгәы еиҧшын.

