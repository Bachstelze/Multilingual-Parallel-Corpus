Аԥсны Аҳәынҭқарра Аҭаацәаратә Закәанеидкыла 
I Аҟәша. Азеиԥш ҭагылазаарақәа
1. Ахы. Аҭаацәаратә закәанԥҵара
Ахәҭаҷ 1. Аҭаацәаратә закәанԥҵара ихадароу апринципқәа (акәамаҵамарақәа)
Ахәҭаҷ 2. Аҭаацәаратә закәанԥҵара иҭышәыннартәало аизыҟазаашьақәа
Ахәҭаҷ 3. Аҭаацәа реизыҟазаашьа ҭышәнзыртәало Аԥсны Аҳәынҭқарра закәанԥҵара 
Ахәҭаҷ 4. Аҭаацәа реизыҟазаашьаҿы атәылауаҩратә закәанԥҵара ахархәара
Ахәҭаҷ 5. Аҭаацәаратә еизыҟазаашьаҿы аҭаацәаратә закәанԥҵареи атәылауаҩратә закәанԥҵареи еиԥшрала ахархәара
2 Ахы. Аҭаацәаратә зинқәа рыхьчареи рынагӡареи
Ахәҭаҷ 6. Аҭаацәаратә зинқәеи аҭаацәаратә хыдҵақәеи рынагӡара
Ахәҭаҷ 7. Аҭаацәара алахәылацәа рзинқәа рыхьчара
Ахәҭаҷ 8. Аҭаацәа реизыҟазаашьаҿ азыҳәаратә ҿҳәара ахархәара
II. Аҟәша. Аиԥшәмара аԥҵареи аԥыхреи
3 Ахы. Аиԥшәмара аԥҵара аҭагылазаашьеи, аԥҟареи
Ахәҭаҷ 9. Аиԥшәмара абжьаҵара
Ахәҭаҷ 10. Аиԥшәымара абжьаҵара аԥҟарақәа
Ахәҭаҷ 11. Аиԥшәымара абжьаҵара аҭагылазаарақәа
Ахәҭаҷ 12. Аиԥшәмахаразы иахәҭоу ақәра
Ахәҭаҷ 13. Аиԥшәымахара иаԥырхагоу аҭагылазаарақәа
Ахәҭаҷ 14. Аиԥшәымахара зҭаху аҳақьымтәҭҵаара рахысра
4. Ахы. Аиԥшәымара аԥыхра
Ахәҭаҷ 15. Амзызқәа: еиԥшәмацәоу ахаҵеи аԥҳәыси руаӡәык иԥсра; дыԥсит ҳәа мамзаргьы дыбжьаӡит ҳәа рылаҳәара рыла аиԥшәымара аԥыхра
Ахәҭаҷ 16. Аиԥшәмара аԥыхра
Ахәҭаҷ 17. Аиԥшәымара аԥыхшьа аԥҟарақәа 
Ахәҭаҷ 18. Атәылауаҩратә ҭагылазаашьазы актқәа рҭаҩырҭа аусбарҭа аҿы аиԥшәымара аԥыхра
Ахәҭаҷ 19. Атәылауаҩратә ҭагылазаашьазы актқәа рҭаҩырҭа аусбарҭа аҿы аиԥшәымара аԥыхра аан ицәырҵуа аимакқәа реилыргара
Ахәҭаҷ 20.  Аиԥшәымара аӡбара аԥҟара ала аԥыхра
Ахәҭаҷ 21. Еилыҵуа аиԥшәымацәа руаӡәык аилыҵра данақәшаҳаҭым аиԥшәымара аӡбарҭа ала аԥыхра
Ахәҭаҷ 22. Даҽа мызқәак шьаҭас (ҵаҵӷәыс) иаҭаны аӡбара ала аиԥшәымара аԥыхра
Ахәҭаҷ 23. Аӡбарҭа ала аԥшәмара аԥыхра азы азыӡба анаднакыло иҭҵаатәу азҵаарақәа 
Ахәҭаҷ 24. Иаԥыху аиԥшәымара нырҵәоуп ҳәа ианыԥхьаӡатәу амомент
Ахәҭаҷ 25. Аиԥшәымара аԥыхра аҵыхәтәақәа 
5 Ахы. Аиԥшәымара аиашамра (ҵабыргымра)
Ахәҭаҷ 26. Аиԥшәымара аиашамра азхаҵара амзызқәа
Ахәҭаҷ 27. Аиԥшәымара иашам ҳәа азхаҵара аԥҟарақәа
Ахәҭаҷ 28. Аиԥшәымара иашам ҳәа азхаҵаразы адҵақәа аҟаҵара азин змоу
Ахәҭаҷ 29. Аиԥшәмара аиашамра аԥызхуа аҭагылазаашьақәа
Ахәҭаҷ 30. Аиԥшәымара иашам ҳәа азхаҵара аҵыхәтәақәа 
III. Аҟәша. Еиԥшәымацәоу рзинқәеи руалԥшьақәеи
6 Ахы. Еиԥшәымацәоу рхатә зинқәеи  руалԥшьақәеи
Ахәҭаҷ 31. Еиԥшәымацәоу рзинқәеи руалԥшьақәеи рцәырҵра
Ахәҭаҷ 32. Аҭаацәараҿы аиԥшәымацәа реиҟарара
Ахәҭаҷ 33. Ажәла алхраҿы еиԥшәымацәоу рзин
7 Ахы. Аиԥшәымацәа рмазара закәанлатәи азныҟәашьа 
Ахәҭаҷ 34. Аиԥшәымацәа рмазара закәанлатәи азныҟәашьа закәу
Ахәҭаҷ 35. Аиԥшәмацәа ирзеиԥшу аицхатәра 
Ахәҭаҷ 36. Аиԥшәмацәа ирзеиԥшу амазара атәра, ахархәара, адҵақәҵара
Ахәҭаҷ 37. Еиԥшәымацәоу рахьынтәи досу ихатә мазара
Ахәҭаҷ 38. Еиԥшәымацәоу досу ихатәы амазара еицырхатәу мазароуп ҳәа азхаҵара
Ахәҭаҷ 39. Аиԥшәмацәа ирзеиԥшу рмазара ашара
Ахәҭаҷ 40. Аиԥшәымацәа ирзеиԥшу амазара аныршо досу ихәҭаа ашьақәыргылара
8 Ахы. Аиԥшәымацәа рмазара еилаӡаралатәи азныҟәара
Ахәҭаҷ 41. Аиԥшәымаратә еилаӡара
Ахәҭаҷ 42. Аиԥшәымаратә еилаӡара абжьаҵара
Ахәҭаҷ 43. Аиԥшәымаратә еилаӡара аҵакы
Ахәҭаҷ 44. Аиԥшәымаратә еилаӡара аиҭакреи аԥыхреи
Ахәҭаҷ 45. Аиԥшәымаратә еилаӡара ииашам еилаӡароуп ҳәа азхаҵара
9 Ахы. Аиԥшәымацәа рхыдҵақәа рзы аҭакԥхықәра
Ахәҭаҷ 46. Аиԥшәымацәа рмазара ақәынкылара
Ахәҭаҷ 47. Аиԥшәымаратә еилаӡара абжьаҵара, аиҭакра, аԥыхра раан ауаллаҵаҩцәа рзинқәа хәдықәҵара рзура
IV. Аҟәша. Ахәыҷқәеи урҭ зхылҵызи рзинқәеи руалԥшьақәеи
10 Ахы. Ахәыҷқәа рабшьҭра (зхылҵшьҭроу) ашьақәыргылара
Ахәҭаҷ 48. Ахәыҷқәеи урҭ зхылҵызи рзинқәеи руалԥшьақәеи рцәырҵра ашьаҭақәа
Ахәҭаҷ 49. Ахәыҷы дызхылҵшьҭроу ашьақәыргылара
Ахәҭаҷ 50. Аӡбарҭа ала абра ашьақәыргылара 
Ахәҭаҷ 51. Ахәыҷы иабра азхаҵара афакт Аӡбара ала ашьақәыргылара
Ахәҭаҷ 52. Ахәыҷқәа рира зҭарыҩуа ашәҟәаҿы изхылҵыз рҭаҩра
Ахәҭаҷ 53. Абра (анра) амакра
Ахәҭаҷ 54. Аиԥшәымара зыбжьам ахаҵеи аԥҳәыси ирыхшаз ахәыҷқәа рзинқәеи руалԥшьақәеи
11 Ахы. Зықәра намӡац ахәыҷқәа рзинқәа
Ахәҭаҷ 55. Ахәыҷы аҭаацәа рҿы анхареи ааӡареи рзы имоу азин
Ахәҭаҷ 56. Ахәыҷы дзыхшази егьырҭ иуацәеи иареи реиҿцаарақәа рзы изин
Ахәҭаҷ 57. Ахәыҷы ихьчара  иазку изинқәа 
Ахәҭаҷ 58. Ахәыҷы игәаанагара аҳәаразы имоу азин
Ахәҭаҷ 59. Ажәла, ахьӡ, абхьзы амазааразы ахәыҷы изин
Ахәҭаҷ 60. Ахәыҷы ихьӡи ижәлеи рыԥсахра
Ахәҭаҷ 61. Ахәыҷы имилаҭра
Ахәҭаҷ 62. Ахәыҷы имазаратә зинқәа
12. Ахы. Изхылҵыз рзинқәеи руалԥшьақәеи
Ахәҭаҷ 63. Изхылҵыз рзинқәеи руалԥшьақәеи реиҟарара
Ахәҭаҷ 64. Зықәра намӡацкәа ахшаа дзоуз рзинқәа
Ахәҭаҷ 65. Ахәыҷқәа рааӡареи аҵара дырҵареи азҵаарақәа рзы изхылҵыз рзинқәеи руалԥшьақәеи.
Ахәҭаҷ 66. Ахәыҷқәа рзинқәеи разҿлымҳарақәеи рыхьчаразы изхылҵыз рзинқәеи руалԥшьақәеи 
Ахәҭаҷ 67. Ахәыҷқәа рзинқәа рынагӡара 
Ахәҭаҷ 68. Ахәыҷқәа зыцнымхо изхылҵыз изинқәа рынагӡара
Ахәҭаҷ 69. Ахәыҷы иабду, ианду, иашьцәа, иаҳәшьцәа, иара убас, егьырҭ  иуацәа ибара рақәиҭра
Ахәҭаҷ 70. Ахәыҷы дызхылҵқәаз рзинқәа рыхьчара
Ахәҭаҷ 71. Ахәыҷқәа зхылҵыз рзинқәа рылахәдатәра
Ахәҭаҷ 72. Ахәыҷқәа зхылҵыз рзинқәа рылахәдатәра аԥҟарақәа
Ахәҭаҷ 73. Ахәыҷы изку дызхылҵыз рзинқәа рылыхәдатәра аҵыхәтәақәа
Ахәыҷы 74. Ахәыҷы дызхылҵыз рзинқәа реиҭашьақәыргылара
Ахәҭаҷ 75. Ахәыҷы дызхылҵыз рзинқәа рырмаҷра 
Ахәҭаҷ 76. Ахәыҷы дызхылҵыз рзинқәа рырмаҷра аҵыхәтәақәа
Ахәҭаҷ 77. Ахәыҷы изку дызхылҵыз рзинқәа рырмаҷра зыдҳәалоу ахәыҷы иани, иаби, иареи реибабарақәа  
Ахәҭаҷ 78. Ахәыҷы изкны дызхылҵыз рзинқәа рырмаҷра аԥыхра
Ахәҭаҷ 79. Ахәыҷы иԥсҭазаареи игәабзиареи ашәарҭараҵәҟьа ианҭагыло ирымхра
Ахәҭаҷ 80. Ахәыҷы иааӡара иазку аимакқәа  Аӡбара анахәаԥшуа абекәынреи ахахәылхреи русбарҭа алахәра
Ахәҭаҷ 81. Ахәыҷқәа рааӡара иадҳәалоу аимакқәа ирызку Аӡбаратәи азыӡбақәа рынагзара 
V. Аҟәша. Аҭаацәара алахәылацәа ааӡаԥсазы руалԥшьақәа
13. ахы. Ааӡаԥса ашәаразы ахшаа дызхылҵызи ахәыҷқәеи руалԥшьақәа
Ахәҭаҷ 82. Ахшаа дызхылҵыз зықәра намӡац рхәыҷқәа рныҟәгаразы руалԥшьақәа
Ахәҭаҷ 83. Зықәра намӡац ахәыҷқәа рааӡаԥса Аӡбара ала изхылҵыз ирықәынкыло ашәагаа
Ахәҭаҷ 84. Зықәра намӡац ахшара рааӡаԥса ақәынкылара зықәшәо ауалафахәы мамзаргьы даҽа лагалак рыхкқәа 
Ахәҭаҷ 85. Зықәра намӡац ахәыҷқәа рааӡаԥса ҵыхәаԥҵәаратәи шәагаала ақәынқылара.
Ахәҭаҷ 86. Изхылҵыз рыхлаԥшарда инхаз ахәыҷқәа рзыҳәан ааӡаԥса ақәынкылареи уи ахархәареи
Ахәҭаҷ 87. Ааӡаԥса аиоуразы зықәра наӡахьо зхы изамыхәо ахәыҷқәа рзин 
Ахәҭаҷ 88. Ахәыҷқәа рзы ихарҭәаагоу аныхтәқәа рныхразы изхылҵыз рҽалархәра
Ахәҭаҷ 89. Изхылҵыз рныҟәгаразы зықәра наӡахьо ахшара руалԥшьақәа
Ахәҭаҷ 90. Зықәра наӡахьо ахшара изхылҵыз рзы ихарҭәаагоу аныхтәқәа
14 Ахы. Аиԥшәымацәеи уаанӡа еиԥшәымацәази рныҟәгаԥсатә хыдҵақәа
Ахәҭаҷ 91. Еиԥшәымацәоу рныҟәеибагаразы руалԥшьақәа
Ахәҭаҷ 92. Еиԥшәымацәаз реиԥшәымара анаԥырх ашьҭахь аныҟәгаԥса аиоуразы рзин
Ахәҭаҷ 93. Еиԥшәымацәоуи уаанӡа еиԥшәымацәази рзы Аӡбара ала ирықәныркыло аныҟәгаԥсақәа
Ахәҭаҷ 94. Аиԥшәымацәа руаӡәк егьи иныҟәгаразы иду ауалԥшьа аҟынтәи ихы иақәиҭтәра мамзаргьы уи ауалԥшьаҿҳәара аркьаҿра. 
15 Ахы. Аҭаацәараҿ егьырҭ алахәылацәа ааӡаԥса (аныҟәгаԥса) ашәаразы руалԥшьақәа
Ахәҭаҷ 95. Аишьцәа аиҳәшьцәа, зықәра намӡаци зхы изамыхәои рныҟәгаразы зықәра наӡахьо рашьцәеи раҳәшьцәеи руалԥшьақәа
Ахәҭаҷ 96. Амоҭацәа рныҟәгаразы андуи абдуи руалԥшьақәа
Ахәҭаҷ 97. Андуи абдуи рныҟәгаразы амоҭацәа,  руалԥшьақәа
Ахәҭаҷ 98. Иааӡоу атәымхәыҷқәа изааӡаз рныҟәгаразы руалԥшьақәа
Ахәҭаҷ 99. Аԥаԥсеи аԥҳаԥсеи рабԥсеи ранԥсеи рныҟәгаразы руалԥшьақәа 
Ахәҭаҷ 100. Аҭаацәара егьырҭ алахәылацәа рзы аӡбаратә ԥҟара ала ирықәныркыло ааӡаԥса (аныҟәгаԥса) рышәагаақәа 
16 Ахы. Ааӡаԥса (аныҟәгаԥса) ашәаразы аиқәшаҳаҭра
Ахәҭаҷ 101. Ааӡаԥса (аныҟәгаҩ) ашәаразы аиқәшаҳаҭра абжьаҵара
Ахәҭаҷ 102. Ааӡаԥса (аныҟәгаԥса) ашәаразы ирыбжьарҵо аиқәшаҳаҭра аформа
Ахәҭаҷ 103. Ааӡаԥса (аныҟәгаԥса) ашәаразы еиқәшаҳаҭра абжьаҵашьа, анагӡашьа, аԥсахшьа, аԥыхшьа, иара убас уи ииашам ҳәа азхаҵара.
Ахәҭаҷ 104. Ааӡаԥса (аныҟәгаԥса) ашәаразы, ааӡаԥса (аныҟәгаԥса) зауа изҿлымҳарақәа ирԥырхаго аиқәшаҳаҭра ииашам ҳәа азхаҵара
Ахәҭаҷ 105. Ааӡаԥса (аныҟәгаԥса) ашәаразы ирыбжьоу аиқәшаҳаҭра ала иршәауа ааӡаԥса (аныҟәгаԥса) ашәагаа
Ахәҭаҷ 106. Ааӡаԥса (аныҟәгаԥса) ашәаразы ирыбжьарҵо аиқәшаҳаҭрала ишәатәу ааӡаԥса (аныҟәгаԥса) ашәашьеи ашәара аиҿкаареи
Ахәҭаҷ 107. Ааӡаԥса (аныҟәгаԥса) ашәаразы еиқәшаҳаҭрала ишәатәу ааӡаԥса (аныҟәгаԥса) ашәагаа аиндексациа азыура 
17 Ахы. Ааӡаԥса (аныҟәгаԥса) ашәареи ақәынкылареи реиҿкаара
Ахәҭаҷ 108. Ааӡаԥса (аныҟәгаԥса) хатәгәаԥхарала ашәара
Ахәҭаҷ 109. Аӡбара азыӡба ала ааӡаԥса (аныҟәгаԥса) ақәынкылара
Ахәҭаҷ 110. Ааӡаԥса (аныҟәгаԥса) аиоуразы аныдҵаалара аҿҳәарақәа
Ахәҭаҷ 111. Аӡбара ала аимак ӡбахаанӡа ааӡаԥса (аныҟәгаԥса) ақәынкылара 
Ахәҭаҷ 112. Аиҿкаарақәа рнапхгарақәа ааӡаԥса (аныҟәгаԥса) ақәынкыларазы руалԥшьа
Ахәҭаҷ 113. Аиқәшаҳаҭра ҵыҵгәыс измоу Ааӡаԥса (аныҟәгаԥса) ашәара аанкылара
Ахәыҭаҷ 114. Ааӡаԥса (аныҟәгаԥса) ашәара зуалу ауаҩытәыҩса инхарҭа ҭыԥ аниԥсахуа адырра аҟаҵаразы иуалԥшьа
Ахәҭаҷ 115. Ааӡаԥса (аныҟәгаԥса) ашәара зуалу ауаҩԥсы имазара ақәынкылара
Ахәҭаҷ 116. Ааӡаԥсаҿы (аныҟәгаԥсаҿы) еиқәылаз ауалқәа рышьақәыргылара
Ахәҭаҷ 117. Ааӡаԥсатә (аныҟәгаԥсатә) уал ашәара аҟынтәи ахақәиҭтәра
Ахәҭаҷ 118. Ааӡаԥса (аныҟәгаԥса) ианаамҭо амшәаразы аҭакԥхықәра
Ахәҭаҷ 119. Ааӡаԥса (аныҟәгаԥса) азшьареи шьҭахьтәи ақәынкылареи ралмыршара
Ахәҭаҷ 120. Ааӡаԥса (аныҟәгаԥса) аиндексациа 
Ахәҭаҷ 121. Ааӡаԥса (аныҟәгаԥса) ашәара зуалу ауаҩы атәым ҳәынҭқаррахь ҭышәынтәаларала нхара ҳәа дцар ааӡаԥса (аныҟәгаԥса) шишәо
Ахәҭаҷ 122. Аӡбарала ишьақәыргыло ааӡаԥса ашәагаа аԥсахреи, ааӡаԥса ашәара аҟынтәи ахақәиҭтәра
Ахәҭаҷ 123. Еиқәшаҳаҭрала ишьақәыргыло ааӡаԥса (аныҟәгаԥса) ашәара аҟәыхра
VI Аҟәша. Изхылҵыз рҟынтәи хылаԥшрада иаанхаз ахәыҷқәа рааӡашьа аформақәа
18 Ахы. изхылҵыз рҟынтәи хылаԥшрада иаанхаз ахәыҷқәа ралыԥшаареи рҭыԥқәҵареи
Ахәҭаҷ 124. Изхылҵыз рҟынтәи хылаԥшрада иаанхаз ахәыҷқәа рзинқәеи рызҿлымҳарақәеи рыхьчара
Ахәҭаҷ 125. Изхылҵыз рҟынтәи хылаԥшрада иаанхаз ахәыҷқәа ралыԥшаареи рҭаҩреи 
Ахәҭаҷ 126. Изхылҵыз рҟынтәи хылаԥшрада иаанхаз ахәыҷқәа рҭыԥқәҵара абекәынреи ахахәылхреи русбарҭа.
19 Ахы. Ахәыҷқәа ааӡара ргара
Ахәҭаҷ 127. Ааӡара згара ҟало ахәыҷкәа
Ахәҭаҷ 128. Ааӡара ахәыҷы игара аԥҟара
Ахәҭаҷ 129. Ааӡара иргараны иҟоу ахәыҷқәеи ааӡара ахәыҷы игара зҭаху ауаатәыҩсеи ашәҟәы рҭаҩра
Ахәҭаҷ 130. Ахәыҷқәа ааӡара ргаразы абжьацәажәара ақәиҭымра
Ахәҭаҷ 131. Ахәыҷы ааӡара игара иақәиҭу ауаатәыҩса
Ахәҭаҷ 132. Ахәыҷы ааӡара дызгауеи ааӡара ирго ахәыҷы рықәрақәа
Ахәҭаҷ 133. Ахәыҷы ааӡара ишьҭразы дызхылҵыз рақәшаҳаҭра
Ахәҭаҷ 134. Дызхылҵыз ақәшаҳаҭымкәа ахәыҷы ааӡара ишьҭра
Ахәҭаҷ 135. Абекәын ахахәылхҩи иара убас изхылҵыз рҟынтәи хылаԥшрада иаанхаз ахьырбо аиҿкаара анапхгара ақәшаҳаҭны ахәыҷқәа ааӡара рышьҭра.
Ахәҭаҷ 136. Ааӡара ирышьҭуа ахәыҷы ихаҭа иақәшаҳаҭра
Ахәҭаҷ 137. Ааӡара ахәыҷы игара, дызго иԥшәмагьы иақәшаҳаҭра
Ахәҭаҷ 138. Ааӡара иргаз ахәыҷы ихьӡ, иабхьӡ, ижәла 
Ахәҭаҷ 139. Ааӡара ирымо ахәыҷы данизи дахьизи рыԥсахра
Ахәҭаҷ 140. Ааӡара иргаз ахәыҷы дызгаз иара дызхылҵыз ракәушәа рҭаҩра
Ахәҭаҷ 141. Ахәыҷы ааӡара игара иамоу азинтә ҵыхәтәақәа
Ахәҭаҷ 142. Атәанчахәы мамзаргьы ацхыраагӡа риоуразы азин ааӡара иҟоу изныжьра
Ахәҭаҷ 143. Ааӡара ахәыҷы игара амаӡа
Ахәҭаҷ 144. Ахәыҷы ааӡара игаразтәи азыӡба аԥыхра
Ахәҭаҷ 145. Ахәыҷы ааӡара игаразы азыӡба аԥыхра аҵаҵӷәқәа
Ахәҭаҷ 146. Ахәыҷы ааӡара иҟазаара аԥыхразы аҟԥадҵа аҟаҵара иақәиҭу ауааԥсыра
Ахәҭаҷ 147. Ахәыҷы ааӡара иҟазаара аԥыхра аҵыхәтәақәа
Ахәҭаҷ 148. Ахәыҷы иқәра анынаӡа нахыс ааӡара иҟазаара аԥыхра алыршара
20 Ахы. Ахәыҷқәа р-абекәынреи рхахәылхреи
Ахәҭаҷ 149. Абекәынреи ахахәылхреи ззықәдыргыло ахәыҷқәа
Ахәҭаҷ 150. Ахәыҷқәа рабекәынцәа (рхахәылхцәа)
Ахәҭаҷ 151. Ахәыҷыааӡарҭатә еиҿкаарақәа ахәшәтәырҭатә еиҿкаарақәа, ауааԥсыра рсоциалтә-хьчарҭатә аиҿкаарақәа рҿы иҟоу ахәыҷқәа абекәынцәеи ахахәылхыҩцәеи рзықәыргылара
Ахәҭаҷ 152. Абекәыни ахахәылхҩи ззықәыргыло ахәыҷқәа рзинқәа
Ахәҭаҷ 153. Изхылҵыз рҟынтә хылаԥшрада иаанханы ахәыҷааӡарҭатә еиҿкаарақәа рҿы, ахәышәтәырҭатә еиҿкаарақәа рҿы, ауааԥсыра рсоциалтә-хьчаратә еиҿкаарақәа рҿы иҟоу ахәыҷқәа рзинқәа
Ахәҭаҷ 154. Ахәыҷы ихагыло абекәыни ахахәылхҩи рзинқәа
VII. Аҟәша. Атәымтәылауааи атәылауаҩра змам ауааԥсыреи злахәу аҭаацәаратә еизыҟазаараҿ аҭаацәаратә еизыҟаԥҵара ахархәара
Ахәҭаҷ 155. Аԥсны Аҳәынҭқарраҿ аиԥшәымахара абжьаҵара
Ахәҭаҷ 156. Адипломатратә хаҭарнакреи аконсулратә аиҿкаарақәеи рҿы аиԥшәмара абжьаҵара.
Ахәҭаҷ 157. Аԥсны Аҳәынҭқарра анҭыҵ Аԥсынтәылауаа рыбжьара ибжьарҵо аиԥшәымара азхаҵара
Ахәҭаҷ 158. Аԥсны Аҳәынҭқарраҿ ибжьаҵо аиԥшәымара мамзаргьы Аԥсны Аҳәынҭқарра аҵакырадгьыл анҭыҵ ибжьаҵо аиԥшәымара рҵабыргымра
Ахәҭаҷ 159. Аиԥшәымара аԥыхра
Ахәҭаҷ 160. Еиԥшәымацәоу имазаратәуи имазаратәыми рхатә зинқәеи руалԥшьақәеи
Ахәҭаҷ 161. Абра, анра ашьақәыргылареи амакреи
Ахәҭаҷ 162. Ахшареи ахшара зхылҵызи рзинқәеи руалԥшьақәеи
Ахәҭаҷ 163. Зықәра наӡахьо ахшареи аҭаацәара егьырҭ алахәылацәеи аныҟәгаԥса ашәаразы руалԥшьақәа
Ахәҭаҷ 164. Аҳәыҷы ааӡара игара
Ахәҭаҷ 165. Атәымтәылатәи аҭаацәаратә зинқәа рҵакы ашьақәыргылара
Ахәҭаҷ 166. Атәымтәылатәи аҭаацәаратә зин анормақәа рхархәара армаҷра
I Аҟәша Азеиԥш ҭагылазаара
I Ахы. Аҭаацәаратә закәанԥҵара
Ахәҭаҷ 1. Аҭаацәаратә закәанԥҵара ихадароу апринципқәа (акәамаҵамарақәа)
1. Аҭаацәа, анра, абра, ахәыҷра ауаажәларреи аҳәынҭқарреи рхылаԥшуеит.
2. Аԥсны Аҳәынҭқарра аҭаацәаратә закәанԥҵара шьаҭас иамоуп анаҩстәи апринципқәа (акәамаҵамарақәа):
1) ахаҵеи аԥҳәыси реиԥшәымаразы хатәгәаԥхарала реиқәшаҳаҭра;
2) аҭаацәараҿы еиԥшәымацәоу зинла реиҟарара;
3) аҭаацәа рус дарбанызаалакгьы хамаԥызарала иҽалархәра алмыршара;
4) аҭаацәа рыҩныҵҟатәи азҵаарақәа еиқәышаҳаҭрала аӡбара;
5) ахәыҷқәа аҭаацәа рҿы рааӡара аҵакы аԥхьаргылара, ахәыҷқәа рыҿиареи иалаҟаны рааӡареи агәцаракра;
6) аҭаацәараҿ акрура злымшои зықәранамӡаци алахәылацәа рыхьчара аԥхьаргылара;
7) аҭаацәара алахәылацәа рзинқәа ԥықәсларада рынагӡареи урҭ азинқәа аӡбара ала рыхьчареи рзы алшара аԥҵара;
3. Атәылауаҩратә ҭагылзаашьазы актқәа аҳәынҭқарратә усбарҭа аҟны иҭаҩу аиԥшәмара мацара ауп иазхаҵахо;
4. Социалраси, цәаԥшшәахәыси, милаҭраси, бызшәаси изҵазкуа ҽыҵгас иаҭаны ауааԥсыра реиԥшәмареи аҭаацәара реицаԥҵареи рзы ирымоу азин ишакәзаалакгьы аԥкара ҟалом.
Аҭаацәаратә еизыҟазаашьаҿы атәылауаа рзинқәа рмаҷзар алшоит азакәан ашьаҭа ала насгьы аҭаацәара алахәылацәа ргәабзиара, рыуаҩышьара, рзинқәа, закәанлатәи разҿлымҳарақәа рыхьчаразы зда ԥсыхәа амам аҟынӡа.
Ахәҭаҷ 2. Аҭаацәаратә закәанԥҵара иҭышәыннартәало аизыҟазаашьақәа
Аҭаацәаратә закәанԥҵара ишьақәнаргылоит аиԥшәымара аԥҵара аԥҟара  аиԥшәымара аԥыхреи аиԥшәымара иҵабыргым ҳәа азхаҵареи, аҭагылазаашьеи аԥҟарақәа, иҭышәыннартәалоит аҭаацәара алахәылацәа, имазаратәуи реизыҟазаашьа уа иналаҵаны: аиԥшәымацәа, ахәыҷқәеи урҭ зхылҵызи (ааӡара иааргази ааӡара иаазгази) реизыҟазаашьа, убас аҭаацәаратә закәанԥҵара иазыԥхьагәанаҭо аҳәаақәа инарҭакны егьырҭ ауацәа аҭахцәа реизыҟазаашьагьы, иҳәаақәнаҵоит изхылҵыз рхылаԥшрада инхаз ахәыҷқәа аҭаацәа рахь ахыԥхьаӡаларазы аформеи аԥҟареи.
Ахәҭаҷ 3. Аҭаацәа реизыҟазаашьа ҭышәнзыртәало Аԥсны Аҳәынҭқарра закәанԥҵара 
1. Аԥсны Аҳәынҭқарраҿы аҭаацәаратә еизыҟазаашьақәа ҭышәндыртәалоит Аԥсны Аҳәынҭқарра Аконституциа, абри Азакәанеидкыла, Аԥсны Аҳәынҭқарра атәылауаҩратә Закәнеидкыла, егьырҭ азакәанқәа, Аԥсны Аҳәынҭқарра жәларбжьаратәи аилаӡарақәа иара убас Аԥсны Аҳәынҭқарра егьырҭ азинтә актқәа.
2. Аԥсны Аҳәынҭқарра жәларбжьаратәи аилаӡара аҟны иазыԥхьагәаҭазар Аԥсны Аҳәынҭқарра  аҭаацәаратә закәанԥҵараҿ иазыԥхьагәаҭам анормақәа усҟан ахархәара роуеит жәларбжьаратәи аилаӡараҟны иазыԥхьагәаҭоу анормақәа.
Ахәҭаҷ 4. Аҭаацәара реизыҟазаашьаҿы Атәылауаҩратә Закәанԥҵара ахархәара
Абри Азакәанеидкыла аҩбатәи ахәҭаҷ ала ишьақәыргыло аҭаацәара алахәылацәа имазаратәу реизыҟазаашьеи, аҭаацәара алахәылацәа рыбжьара имазаратәым ихаҭалатәу реизыҟазаашьеи рҭышәныртәаларазы ахархәара амазар алшоит Атәылауаҩратә закәанԥҵара уи, аҭаацәаратә еизыҟазаашьа иахьынӡаҿамгыло.
Ахәҭаҷ 5. Аҭаацәаратә еизыҟазаашьаҿы аҭаацәаратә закәанԥҵареи атәылауаҩратә закәанԥҵареи еиԥшрала ахархәара
Аҭаацәара алахәылацәа реизыҟазаашьа аҭаацәаратә закәанԥҵара ала мамзаргьы аганқәа реиқәшаҳаҭра ала иҭышәныртәалазар насгьы ишиашо урҭ аизыҟазаашьақәа ҭышәнзыртәало атәылауаҩратә зин анормақәа ыҟамзар усҟан урҭ аизыҟазаашьақәа ирызкны ахархәара рзура алшоит уи еиԥшу аизыҟазаашьа ҭышәнзыртәало аҭаацәаратә мамзаргьы атәылауаҩратә зин (азакәан еиԥштәра), Азакәан еиԥштәра ахархәара алшартә ианыҟам аҭаацәара алахәылацәа рзинқәеи руалԥшьақәеи ҳәаақәырҵоит аҭаацәаратәи мамзаргьы атәылауаҩратәи азинқәа рыпринцип ала (азин еиԥштәра).
2 Ахы. аҭаацәаратә зинқәа рыхьчареи рынагӡареи
Ахәҭаҷ 6. Аҭаацәаратә зинқәеи аҭаацәаратә хыдҵақәеи рынагӡара
1. Аҭаацәаратә еизыҟазаашьа иахылҵуа насгьы аҭаацәаратә закәанԥҵара ирнаҭо азинқәа атәылауаа инарыгӡоит дара ргәы рхатәгәаԥхарала, абри Азакәанеидкылаҿ даҽакала иазыԥхьагәаҭамзар.
2. Аҭаацәара алахәылаҩ изинқәеи ихыдҵақәеи рынагӡара егьырҭ алахәылацәа мамзаргьы даҽа џьоукы рзинқәа, рхақәиҭра, закәанлатәи разҿлымҳарақәа ирԥырхагамзароуп.
3. Аҭаацәаратә зинқәа азакәан иахьчоит урҭ рынагӡара дара азинқәа зызку ианаҿагыло аамҷыдарахаз.
Ахәҭаҷ 7. Аҭаацәара алахәылацәа рзинқәа рыхьчара
Аҭаацәара алахәылацәа рзинқәа рыхьчара нанагӡоит Аӡбара, аха абри азакәанеидкылаҿ иазыԥхьагәаҭоу аҭагылазаашьақәа раан аҭаацәара алахәылацәа рзинқәа рыхьчоит изыхәҭоу аҳәынҭқарратә русбарҭақәа уа иналаҵаны абикәынреи ахахәылхреи русбарҭа.
Ахәҭаҷ 8. Аҭаацәа реизыҟазаашьаҿ азыҳәаратә ҿҳәара ахархәара
Аҭаацәа реизыҟазаашьаҿы ицәырҵуа аимакқәа рзы азыҳәаратә ҿҳәара ахархәара амаӡам абри азакәанеидкылаҿы лымкаала иарбоу ахҭысқәа раамҷыдарахаз. Усҟан, азыҳәаратә ҿҳәарала ахархәара амоуп атәылауаҩратә закәанԥҵара аԥҟарақәа ирықәшәо.
II. Аҟәша. Аиԥшәмара аԥҵареи аԥыхреи
3 Ахы. аиԥшәмара абжьаҵара аҭагылазаашьеи, аԥҟареи
Ахәҭаҷ 9. Аиԥшәмара абжьаҵара
1. Аиԥшәмара абжьарҵара ҭарыҩуеит атәылауаҩратә ҭагылазаашьазы актқәа рҭаҩырҭа аусбарҭа аҟны.
2. Еиԥшәымацәахаз рзинқәеи руалԥшьақәеи цәырҵуеит аиԥшәымара абжьаҵара атәылауаҩратә ҭагылазаашьазы актқәа рҭаҩырҭа аусбарҭа аҟны аҳәынҭқарратә ҭаҩра анахыс аҽны инаркны.
Ахәҭаҷ 10. Аиԥшәымара абжьаҵара аԥҟарақәа
1. Аиԥшәымара абжьаҵара мҩаԥысуеит еиԥшәымацәахар зҭаху рхаҭақәа шыҟоу уи азы атәылауаҩратә ҭагылазаашьазы актқәа рҭаҩырҭа аусбарҭа аҟны арзаҳал аналаргала ашьҭахь мызкы анаҩсан.
Иҳаҭыру аҽыҵга аныҟоу аиԥшәмара абжьаҵара ахьымҩаԥысуа атәылауаҩратә ҭагылазаашьазы актқәа рҭаҩырҭа аусбарҭа иалшоит аиԥшәымахара абжьаҵара аҿҳәара мызкы аҵкьыс иаркьаҿыр иара убас мызктәи аҿҳәара иацҵазаргь даҽа мызкы еиҳамкәаны.
Иҷыдоу аҭагылазаашьақәа аныҟоу аиԥшәымахара абжьаҵара алшоит арзаҳал аналагало аҽынгьы.
2. Аиԥшәымахара абжьаҵара аҭаҩра мҩаԥысуеит атәылауаҩратә ҭагылазаашьазы актқәа аҳәынҭқарратә ҭаҩра аԥҟара инақәыршәаны.
3. Атәылауаҩратә ҭагылазаашьазы актқәа рҭаҩырҭа аусбарҭа аиԥшәымахара абжьаҵара аҭаҩра мап ацәнакызар еиԥшәымахар зҭахыз мамзаргьы руаӡәык ирылшоит иазашшыр Аԥсны Аҳәынҭқарра аиустициа аиминистрра мамзаргьы аӡбара ашҟа.
Ахәҭаҷ 11. Аиԥшәымара абжьаҵара аҭагылазаарақәа
1. Аиԥшәымахара зҭаху ахаҵеи аԥҳәыси хатәгәаԥхарала еиқәышаҳаҭзароуп насгьы аҭаацәахаразы иахәҭоу ақәрақәа рымазароуп.
2. Абри Азакәанеидкыла жәахатәи ахәҭаҷ аҿы иарбоу аҭагылазаашьа руаӡәык ыҟазар аиԥшәмара аԥҵара залшом.     
Ахәҭаҷ 12. Аиԥшәмахаразы иахәҭоу ақәра
1. Аиԥшәымахаразы ақәра шьақәыргылоуп жәаа шықәса рыла
2. Иҳаҭыру аҽыҵга аныҟоу аиԥшәмахара зҭаху ахьынхо аҟынтәи аҳәынҭқарра анапхгара аҭыԥантәи аусбарҭа ақәиҭуп еибагауа иҟарҵо аҳәарала азин рырҭар жәаф шықәса анырхыҵ нахыс аиԥшәымахара азы.
Ахәҭаҷ 13. Аиԥшәымахара иаԥырхагоу аҭагылазаарақәа
Аиԥшәымахара абжьаҵара залшом:
1. Еиԥышәмацәахарц зҭаху руаӡәык иакәзаргьы даҽа еиԥшәымарак далазар;
2) еизааигәоу ауацәа рыбжьара: ахшареи изхылҵызи, абдуи андуи амаҭацәеи, аныки-абыки ирхылҵызреиԥш, ирзеиԥшу ан ма аб дызмоу аишьцәеи аиҳәшьцәеи;
3) ааӡара иргази ааӡара дызгази;
4) еиԥшәымацәахарц зҭаху рахьынтәи руаӡәык иакәзаргьы имоу ахшыҩчмазара имазар.
Ахәҭаҷ 14. Аиԥшәымахара зҭаху аҳақьымтәҭҵаара рахысра
1. Аиԥшәымахара зҭаху рзы аҳақьымтәҭҵаара, иара убас амедико-генетикатә зҵаарақәа, аҭаацәара аԥҵара иадҳәалоу азҵаарақәа ирызкны аҿцәажәарақәа мҩаԥыргоит иахьынхо рҭыԥ аҟны аҳәынҭқарратә система иаҵанакуа агәабзиарахьчаратә  усбарҭақәа хәыда-ԥсада, насгьы дара аиԥшәымахара зҭаху рақәшаҳаҭрала.
2. Аиԥшәымара алалара зҭаху дызхысыз аҳақьымтәҭҵаара алҵшәа иҳақьымтәу маӡоуп, иара дақәшаҳаҭны аиԥшәымара дызцалаларц ииҭаху имацара (лымацара) иаҳәазар алшоит.
4. Ахы. аиԥшәымара аԥыхра
Ахәҭаҷ 15. Еиԥшәмацәоу руаӡәык иԥсра; дыԥсит ҳәа мамзаргьы хабарда дыбжьаӡит ҳәа рылаҳәара амзызқәа рыла аиԥшәымара аԥыхра
1. Аиԥшәымара аԥыххоит еиԥшәымацәоу ахаҵеи аԥҳәыси руаӡәык дыԥсыр, дыԥсит ҳәа мамзаргьы хабарда дыбжьаӡит ҳәа аӡбара ирыланаҳәар.
2. Аиԥшәмацәа рахьынтәи дыԥсит ҳәа мамзаргьы хабарда дыбжьаӡит ҳәа зыхьӡала аӡбара ирыланаҳәаз дцәырҵыр нас уи ашьаҭа ала аӡбара аҳасабқәа аԥыхзар, аиԥшәымацәа еицаларгало арзаҳал ала реиԥшәымара рҿыцзар алшоит атәылауаҩратә ҭагылазаашьазы актқәа рҭаҩырҭа аусбарҭа ала.
3. Аиԥшәымара арҿыцра залшаӡом аиԥшәмацәа руаӡәык аиԥшәымара ҿыц далалахьазар.
Абри аԥҟара ахархәара залшом аиԥшәымара ҿыц алалараан дыԥсит мамзаргьы хабарда дыбжьаӡит ҳәа иԥхьаӡаз лыԥшәма (иԥшәма) иԥсы шҭаз лдыруазҭгьы.
Ахәҭаҷ 16. Аиԥшәмара аԥыхра
1. Аиԥшәмара аԥыхзар алшоит аиԥшәмацәа руаӡәык мамзаргьы аҩыџьагьы реилыҵра иаларгалаз арзаҳал шьаҭас иаҭаны, иара убас зхы изамыхәо аԥшәма абикәынс имоу иалаигалаз арзаҳал ала.
2. Ахаҵа иԥҳәыс дақәшаҳаҭымкәа дақәиҭым аилыҵра азы арзаҳал алагалара лбаҩлтәымкәа даныҟо, иара убас, ииз ахәыҷы шықәсык ихыҵаанӡа.
Ахәҭаҷ 17. Аиԥшәымара аԥыхшьа аԥҟарақәа 
Аиԥшәымара аԥыхра нанагӡоит атәылауаҩратә ҭагылазаашьазы актқәа рҭаҩырҭа аусбарҭа. Абри Азакәанеидкыла ахәҭаҷқәа 20-22 рыла иазыԥхьагәаҭоу аҭагылазаашьа аныҟоу аиԥшәымара аԥыхра нанагӡоит аӡбара.
Ахәҭаҷ 18. Атәылауаҩратә ҭагылазаашьазы актқәа рҭаҩырҭа аусбарҭа аҿы аиԥшәымара аԥыхра
1. Атәылауаҩратә ҭагылазаашьазы актқәа рҭаҩырҭа аусбарҭа аиԥшәымара аԥыхра нанагӡоит еилыҵуа аиԥшәымацәа аилыҵразы ианеиқәшаҳаҭу, зықәра намӡац ирзеиԥшу ахәыҷқәа анрымам иара убас амазаратә мамзаргьы даҽа еимактәык анрымам.
2. Зықәра  намӡац еиԥшәмацәоу ирзеиԥшу ахәыҷқәа рымазаргьы атәылауҩратә ҭагылазаашьазы актқәа рҭаҩырҭа аусбарҭа аҟны аиԥшәымара аԥыххоит аиԥшәмацәа руаӡәык иалаигало арзаҳал ала, егьи аԥшәма:
1) хабарда дшыбжьаӡыз ала аӡбара иазханаҵарзар;
2) ихшыҩмшәыра аӡбарала азхаҵазар;
3) ацәгьоура аҟаҵаразы хышықәса инареиҳаны ахақәиҭра алыхәдатәра иқәҵаны иус ӡбазар.
3. Аиԥшәымара аԥыхреи аиԥшәымацәа шеилыҵыз ала аршаҳаҭгеи рыҭара нанагӡоит атәылауаҩратә ҭагылазаашьазы актқәа рҭаҩырҭа аусбарҭа аилыҵразы арзаҳал аналаргала инаркны мызкы анҵлакь ашьҭахь.
4. Аиԥшәымара аԥыхразы аҳәынҭқарратә ҭаҩра нанагӡоит атәылауаҩратә ҭагылазаашьазы актқәа рҭаҩырҭа аусбарҭа атәылауаҩратә ҭагылазаашьазы актқәа аҳәынҭқарратә ҭаҩра азы иаԥу аԥҟара инақәыршәаны.
Ахәҭаҷ 19. Атәылауаҩратә ҭагылазаашьазы актқәа рҭаҩырҭа аусбарҭаҿы аиԥшәымара аԥыхра аан ицәырҵуа аимакқәа реилыргара
Атәылауаҩратә ҭагылазаашьазы актқәа рҭаҩырҭа аусбарҭа аҿы аиԥшәымара аԥыхра аан ицәырҵуа аимакқәа еилнаргоит аӡбара.
Ахәҭаҷ 20.  Аиԥшәымара, аӡбара аԥҟара ала аԥыхра
Аӡбара аԥҟара ала аиԥшәымара аԥыхра алшоит анаҩстәи аҭагылазаашьақәа раан:
1) еилыҵуа аиԥшәымацәа зықәра намӡац ирзеиԥшу ахшара анрымоу абри азакәанеидкыла ахәҭаҷ 18 аҩбатәи ахәҭаҿы иарбоу аҭагылазаашьақәа аҭыԥ анрымоу аамҷыдарахаз;
2) еилыҵуа аиԥшәымацәа руаӡәык аилыҵра данақәшаҳаҭым;
3) еилыҵуа аиԥшәымацәа руаӡәык аилыҵра дшақәшаҳаҭым ала арзаҳал алаимгалазрагьы ихымҩаԥгашьала аҭаацәара аԥыхра иҽанацәыԥхьеикуа;
4) амазара иазкны аиԥшәмацәа аимак анрымоу.
Ахәҭаҷ 21. Еилыҵуа аиԥшәымацәа руаӡәык аилыҵра данақәшаҳаҭым аиԥшәымара аӡбарҭа ала аԥыхра
1. Аиԥшәымара аԥыхразы азыӡба (ҳасаб) Аӡбара иаднакылоит аиԥшәмацәа реицынхареи аҭаацәара аиқәырхареи уи нахыс ишзалымшо анышьақәыргылахалак.
2. Еилыҵуа аиԥшәымацәа руаӡәык аилыҵра дақәшаҳаҭымзар Аӡбара иалшоит реинышәара ԥсыхәак азура аҳасабала аус аилыргара ахырԥаны реинышәаразы хымз аҿҳәара рнаҭар.
3. Еилыҵуа аиԥшәмацәа реиныршәара лҵшәадахар насгьы реиԥшәымара аԥыхра аҩыџьагьы (мамзаргьы руаӡәы) дцаларала иҳәозар усҟан реиԥшәымара шаԥыху ала аӡбара азыӡба аднакылоит.
Ахәҭаҷ 22. Даҽа мзызқәак шьаҭас (ҵаҵӷәыс) иаҭаны аӡбара ала аиԥшәымара аԥыхра
1. Зықәра намӡац ахәыҷқәа змоу иара убас абри азакәанеидкыла ахәҭаҷ 20 апункт 3 аҟны иарбоу аиԥшәмацәа реиԥшәымара аԥыхразы еиқәшаҳаҭзар реилыҵра амзызқәа ҭымҵааӡакәа аӡбара реиԥшәымара аԥнахуеит.
2. Аӡбара аԥҟара ала аиԥшәымара аԥыхра мҩаԥгазароуп аиԥшәмацәа арзаҳал аналаргала инаркны мызкы еиҵамкәаны аамҭа анцалак ашьҭахь.
3. Зеиԥш ҟамло аҭагылазаашьа аныҟоу аӡбара иалшоит еиԥшәымацәоу реилыхразы абри ахәҭаҷ аҩбатәи ахәҭа аҟны иарбоу аасҭа еиҵоу аҿҳәара азгәанаҭар.
Ахәҭаҷ 23. Аӡбарҭа ала аиԥшәмара аԥыхра азы азыӡба анаднакыло иҭҵаатәу азҵаарақәа 
1. Аиԥшәмара аӡбара аԥҟара ала аԥыхра аан аиԥшәмацәа аӡбара ахәыԥшразы иқәдыргылар рылшоит азҵаарақәа: зықәра намӡац ахәыҷқәа нхара зыҟны иаанхауа, ахәыҷқәа рааӡаԥса ашәара иара убас зхы акрызура злымшо  аԥшәма иныҟәгаԥса ашәара аԥҟарақәа, шәагаас урҭ ахархәагақәа ирымоу, рзеиԥш мазара ашара азҵаара.
2. Абри ахәҭаҷ актәи ахәҭаҿы иарбоу азҵаарақәа рзы аиԥшәмацәа рыбжьара аиқәшаҳаҭра аныҟам мамзаргьы иҟоу аиқәшаҳаҭра ахәыҷқәа мамзаргьы аиԥшәмацәа руаӡәык разҿлымҳарақәа ирԥырхагоуп ҳәа ианышьақшыргылаха аӡбара уалԥшьас иамоуп: 
1) Аиԥшәымара анаԥыххалак ахәыҷқәа зыҟны инхауа ашьақшыргалара;
2) Изхылҵыз рахьынтәи дарбану ахәыҷқәа рааӡаԥса ашәара зыхәҭоу, уи адагьы уи  ааӡаԥса шәагаас иамоу.
3) Аиԥшәымацәа (мамзаргьы руаӡәык) иҟарҵо адҵақәҵа ала ирзеиԥшны ирымоу рмазара  ашара;
4) Аныҟәгаԥса зыхәҭоу аԥшәма иҟаиҵо адҵақәҵа ала ишьақәнаргылоит уи аныҟәгаԥса ашәагаа;
3. Ирзеиԥшу амазара ашара даҽаӡәы изҿлымҳарақәа ирыдкьысло иҟазар аӡбара ақәиҭуп уи азҵаара аилыргара аус иалхны хаз усны аԥҵара.
Ахәҭаҷ 24. Иаԥыху аиԥшәымара нырҵәоуп ҳәа ианыԥхьаӡатәу амомент
1. Атәылауаҩратә ҭагылазаашьа актқәа рҭаҩырҭа аусбарҭа аҟны иаԥыху аиԥшәымара нырҵәоуп ҳәа иԥхьаӡоуп атәылауаҩратә ҭагылазаашьазы актқәа зҭарыҩуа ашәҟәаҿы аҳәынҭқарратә ҭаҩра ахганы иананҵаха аҽны инаркны. Аӡбарҭа аҟны иаԥыху аиԥшәымара нырҵәоуп ҳәа иԥхьаӡоуп азыӡба азакәанмчы анаиоу аҽны инаркны.
2. Аӡбарҭа аҟны иаԥыху аиԥшәымара аҳәынҭқарратә ҭаҩра ахәҭоуп атәылаҩратә ҭагылазаашьазы актқәа рҭаҩра аԥҟара инақәыршәаны.
Аиԥшәымара аԥыхразы Аӡбара иаднакылаз азыӡба азакәанмчра анаиоу инаркны хымш рыҩныҵҟала уи азыӡба агәылҩаа шьҭызароуп аиԥшәымара ахьрыбжьарҵахьаз атәылауаҩратә ҭагылазаашьазы актқәа рҭаҩырҭа аусбарҭа ашҟа.
Аиԥшәмацәа шеилыҵыз зырҵабыргуа аршаҳаҭга дара (мамзаргьы руаӡәык) ахьынхозынтәи атәылауаҩратә ҭагылазаашьазы актқәа рҭаҩырҭа аусбарҭа аҟынтәи ирауаанӡа аиԥшәымара ҿыц алалара азин рымам. 
Ахәҭаҷ 25. Аиԥшәымара аԥыхра аҵыхәтәақәа 
Аиԥшәымара аԥыхра иаҵыхәтәоуп аиԥшәмацәа рхатәҷыдалатә зинқәеи, имазаратәу рзинқәеи руалԥшьақәеи рҵыхәаԥҵәара, абри азакәанеидкылаҿы иазыԥхьагәаҭоу ҭагылазаашьақәа раамҷыдарахаз.
5 Ахы. аиԥшәымара аиашамра (аҵабыргымра)
Ахәҭаҷ 26. Аиԥшәымара аиашамра азхаҵара амзызқәа
Аиԥшәымара иашам ҳәа иԥхьаӡоуп уи абжьаҵара аан абри азакәанеидкыла ахәҭаҷқәа 11-13 рыла иазыԥхьагәаҭоу аԥҟарақәа (аҭагылазаашьақәа) ирықәныҟәамзар, иара убас иԥаршеиу аиԥшәымара абжьаҵара аан, даҽакала иаҳҳәозар аиԥшәмацәа (мамзаргьы руаӡәык) аиԥшәымара аԥҵара иашьҭаӡамкәан атәылауаҩратә ҭагылазаашьазы актқәа рҭаҩырҭа аусбарҭа аҿы рыҽҭарҩызар.
Ахәҭаҷ 27. Аиԥшәымара иашам ҳәа азхаҵара аԥҟарақәа
1. Аиԥшәымара иашам ҳәа азхаҵара алшоит  аӡбара азыӡба мацара ала.
2. Аӡбара азыӡба азакәанмчра анаиоу инаркны хымш рыҩныҵҟала уи азыӡба агәылҩаа шьҭызароуп реиԥшәымара аҳәынҭқарратә ҭаҩра иахьахысыз атәылауҩратә ҭагылазаашьазы актқәа рҭаҩырҭа аусбарҭа ашҟа.
3. Аиԥшәымара иашам ҳәа иазхаҵазароуп уи анрыбжьарҵаз аҽны инаркны.
Ахәҭаҷ 28. Аиԥшәымара иашам ҳәа азхаҵаразы адҵақәҵа аҟаҵара азин змоу
1. Аиԥшәымара иашам ҳәа  азхаҵаразы адҵақәҵа аҟаҵара азин рымоуп:
1) зықәра намӡац аԥшәма; уи дызхылҵыз (урҭ рхаҭыԥан иҟоу), абикәыни ахахәылхҩи русбарҭа мамзаргьы апрокурор – зықәра намӡац иҿы аиԥшәымаразы аилаӡара бжьаҵазар уи азы изыхәҭоу аусбарҭа аҟынтәи азин имамкәа (ахәҭаҷ 12). Зықәра намӡац аԥшәма жәаа шықәса анихыҵлак нахыс дызлоу аиԥшәымара ииашам ҳәа азхаҵаразы адҵақәҵа аҟаҵара азин змоу иара заҵәык иоуп.
2) Аиԥшәмара алалара иахҟьаны ззинқәа еилагоу аԥшәма, иара убас апрокурор аиԥшәымара алаларазы аиԥшәымацәа руаӡәык хатәгәаԥхарала иақәшаҳаҭра аныҟам, лымкаала: дцаларала иақәыршаҳаҭра (лақәыршаҳаҭра), мцҳәарала, рҩашьарала мамзаргьы аиԥшәымара алаларазы аҳәынҭқарратә ҭаҩра ианахысуаз аамҭазы иҟаиҵо аҵакы иҭагылазаашьа еилнамыркаауа дыҟазҭгьы.
3) Аиԥшәымахара иаԥырхаго аҭагылазаашьақәа шыҟаз ззымдыруаз аԥшәма, зыхшыҩмшәыра азхаҵоу аԥшәма иабикәын, иаԥыхым аԥхьатәи аиԥшәмара аҟынтәи зхы иақәиҭу аԥшәма, абри азакәанеидкыла ахәҭаҷ 13 адҵақәҵақәа реилагара иахҟьаны ззинқәа еилагоу егьырҭ ауааԥсыра, иара убас абикәынреи ахахәылхреи русбарҭа.
4) Иԥаршеиу аиԥшәымара абжьаҵара аан уи шԥаршеиз ззымдыруаз аԥшәма, иара убас апрокурор.
2. Аҩҭаацәара алаларазы зықәра намӡац иара убас зыхшыҩмшәыра аӡбарала иазхаҵоу ауаҩытәыҩса дызлалаз аиԥшәмара иашам ҳәа азхаҵаразы аус ахәаԥшраан абикәыни ахахәылхҩи алархәызароуп.
Ахәҭаҷ 29. Аиԥшәмара аиашамра аԥызхуа аҭагылазаашьақәа
1. Аиԥшәымара иашам ҳәа азхаҵаразы аус ахәаԥшра аан уи аиԥшәмара абжьаҵаразы закәанлатәи аԥынгылақәа хьшәахьазар, аиԥшәмара ҵабыргым ҳәа азхаҵара залшом.
2. Зықәра намӡац аԥшәма дызлахәу аиԥшәымара иашам ҳәа азхаҵаразы иалагалоу арзаҳал хәаԥшрада иааныжьзар алшоит уи аҩыза аиԥшәымара иара изҿлымҳарақәа ирықәшәозар, уи адагьы ҵабыргым ҳәа азхаҵара иара дақәшаҳаҭымзар.
3. Иԥаршеиу еиԥшәымароуп ҳәа азхаҵара залшом, аӡбара аус иахәаԥшаанӡа ишеиԥшәымацәоу ала аҽҭаҩра иахысны ииашаҵәҟьаны аҭаацәара аԥырҵазар.
4. Иаԥыху аиԥшәымара ииашамыз еиԥшәымаран ҳәа азхаҵара залшом аиԥшәымацәа еиҭаацәазар алзмыршо аиуара анрыбжьоуи, аиԥшәмацәа руаӡәык иаԥыхым уаанӡатәи еиԥшәымарак дшалахәу анышьақәыргылахауеи раамҷыдарахаз (абри Азакәанеидкыла ахәҭаҷ 13).
Ахәҭаҷ 30. Аиԥшәымара иашам ҳәа азхаҵара аҵыхәтәақәа 
1. Иашам ҳәа аӡбара ала иазхаҵоу аиԥшәымара абри азакәанеидкыла иазыԥхьагәанаҭо аиԥшәмацәа рзинқәеи руалԥшьақәеи ахылҿиааӡом абри ахәҭаҷ аԥшьбатәи ахәбатәи ахәҭақәа рыла ишьақәыргылоу аҭагылазаашьақәа аҭыԥ анрымоу аамҷыдарахаз.
2. Зеиԥшәымара аԥыху аиԥшәмацәа еицаадрыхыз рмазара зинлатәи азныҟәашьа мҩақәнаҵоит Аԥсны Аҳәынҭқарра Атәылауҩратә закәанеидкылаҿ хәҭаала ахатәра азы иаԥу аԥҟара. Абри Азакәанеидкыла ахәҭаҷқәа 41-43 инарықәыршәаны аиԥшәымацәа ирыбжьарҵаз аиԥшәымаратә еилаӡара иашам ҳәа иԥхьаӡоуп.
3. Абри Азакәанеидкыла а-ҷ 49 аҩбатәи ахәҭа инақәыршәаны иашам ҳәа иазхаҵоу аиԥшәмара иалиааз, иара убас аиԥшәмара мчыдоуп ҳәа азхаҵара ашьҭахь хышә мшы рыҩныҵҟала ииз ахәыҷқәа, рзинқәа ирԥырхагаӡам.
4. Аиԥшәымара иашам ҳәа азыӡба Аӡбара иаднакыло ииашамыз аиԥшәымара ала ззинқәа аԥырхага рыҭоу аԥшәма (зынамыс цқьоу аԥшәма) егьи аԥшәма иҟынтәи абри Азакәанеидкыла ахәҭаҷқәа 92-93 инарықәыршәаны аныҟәгаԥса аиоура азин инаҭар алшоит; аиԥшәымара аԥыххаанӡа еицаадрыхыз рмазара ашара аан Аӡбара абри Азакәанеидкыла ахәҭаҷқәа 35, 39, 40 рыԥҟарақәа ахархәара рнаҭар алшоит, иара убас аиԥшәмаратә еилаӡара ишеибгоу мамзаргьы хәҭак ала ииашам ҳәа азхаҵара алшоит.
Зынамыс цқьоу аԥшәма, аԥҟара ҟаиҵар илшоит ацәаҩашәатәи амаҭәари иҭоу ааха рхарҭәааразы Атәылауаҩратә Закәанԥҵара аԥҟарақәа инарықәыршәаны. 
5. Зынамыс цқьоу аԥшәма аиԥшәымара иашам ҳәа азхаҵара аан дақәиҭуп аиԥшәымара аҳәынҭқарратә ҭаҩра анахысуаз аамҭазы иалихыз ажәла ихазы аныжьра.
III. Аҟәша. Еиԥшәымацәоу рзинқәеи руалԥшьақәеи
6 Ахы. еиԥшәымацәоу рхатә зинқәеи  руалԥшьақәеи
Ахәҭаҷ 31. Еиԥшәымацәоу рзинқәеи руалԥшьақәеи рцәырҵра
1. Аиԥшәымацәа рзинқәеи руалԥшьақәеи цәырҵуеит ирыбжьарҵаз аиԥшәымара Атәылауаҩратә ҭагылазаашьазы актқәа рҭаҩырҭа аусбарҭа аҿы аҳәынҭқарратә ҭаҩра анахыс аҽны инаркны.
Ахәҭаҷ 32. Аҭаацәараҿы аиԥшәымацәа реиҟарара
1. Аиԥшәмацәа зинла еиҟароуп аҭакԥхықәрагьы еиҟараны ирыдуп.
2. Аусурахкы, азанааҭ атәарҭа-гыларҭа, анхарҭа ҭыԥ алхраҿы аиԥшәымацәа досу ихы дақәиҭуп.
3. А/бхара, а/нхара, ахәыҷқәа рааӡара, рҵара дырра азҵаарақәа, иара убас, аҭаацәа рыԥсҭазаараҿы егьырҭ азҵаарақәагьы рыӡбара еицалахәуп.
4. Аиԥшәмацәа ируалԥшьоуп аҭаацәараҿы реизыҟазаашьа патуеиқәҵарала, еицхыраарала ашьақәыргылара, аҭаацәа зегьы қәҿиарала реицынхара, ахәыҷқәа ргәабзиара ахьчараҿы, урҭ реизҳа-зыӷьараҿы аицхыраара.
Ахәҭаҷ 33. Ажәла алхраҿы еиԥшәымацәоу рзин
1. Аиԥшәымара рыбжьаҵара аан еиԥшәымацәахо дара ишырҭаху руаӡәык ижәла ирзеиԥшу жәланы иалырхуеит, мамзаргьы аиԥшәымацәа досу аиԥшәымахараанӡатәи ижәла ихазы иаанижьуеит мамзаргьы иара ижәла иациҵоит егьи ижәла.
Ажәлақәа реицҵара ҟалаӡом руаӡәык иакәзаргьы аиԥшәымахараанӡатәи ижәла ҩбаны иҟазар.
2. Аиԥшәымацәа руаӡәык ижәла иԥсахит ҳәа егьи ижәлагьы аԥсахра ақәшәаӡом.
3. Аиԥшәымацәа еилыҵны иҟалозар досу дақәиҭуп рзеиԥш жәла ихазы ааныжьра мамзаргьы аиԥшәымараанӡатәи ижәла аргьежьра.
7 АХЫ. АИԥШӘЫМАЦӘА РМАЗАРА ЗАКӘАНЛАТӘИ АЗНЫҞӘАШЬА 
Ахәҭаҷ 34. Аиԥшәымацәа рмазара закәанлатәи азныҟәашьа 
1. Аилаӡаралатәи аиԥшәымахара ала даҽакы шьақәыргыламзар еицырхатәу амазара аиԥшәымацәа рмазара закәанлатәи азныҟәашьа иаҵанакуеит. 
2. Анхаҩратә (афермертә) нхамҩа алахәылацәа еицырхатәу амазара, ахатәра ахархәара, ахаҭара, рзы аиԥшәымацәа рзинқәа азгәаҭоуп Аԥсны Аҳәынҭқарра Атәылауаҩратә Закәанеидкыла ахәҭаҷқәа 256, 257 рыла.
Ахәҭаҷ 35. Аиԥшәмацәа ирзеиԥшу аицхатәра 
1. Аиԥшәымацәа реицынхара аамҭа иалагӡаны идырҳаз амазара дара ирзеиԥшу еицхатәроуп.
2. Аиԥшәымацәа реицынхара аамҭа иалагӡаны идырҳаз (аиԥшәмацәа ирзеилоу амазара) ҳәа иԥхьаӡоуп: аиԥшәымацәа досу иусура аҟынтәи, инаплакра аҟынтәи, интеллектуалтәи иусура аҟынтәи рмазара иаланагалаз, рзеиԥш мазара ахашәалахәы, досу ихатә мазара алҵшәатә лагала, ироуз атәанчахәы, ацхыраагӡа, иара убас иҷыдоу ахырхарҭа змам егьырҭ аԥаратә хашәалахәқәа урҭ ирыламкәа аматериалтә цхыраара, ааха ахарҭәаара иазку ацхыраара, мамзаргьы агәабзиара даҽа ахарҭәаара убас егьырҭгьы. Аиԥшәымацәа ирзеиԥшу мазароуп ҳәа иԥхьаӡоуп ирзеиԥшу алагалақәа ирыҭнырхыз еиҭаҵуеи еиҭамҵуеи амазарақәа, хәызмоу ақьаадқәа, аҵәахырҭатә касса иалоу аԥара, акредиттә усбарҭа мамзаргьы икоммерциатәу даҽа еиҿкаарак иаларҵаз алагалахәҭа,  иара убас реиԥшәымара аамҭазы идырҳаз изакәытә мазаразаалакгьы, аиԥшәмацәа рахьтә зыхьӡала иҟазаалакгьы  ма иалазгалазаалакгьы рхашәалахәқәа.
3. Аиԥшәымацәа ирзеиԥшу амазара дақәиҭуп реицынхара аамҭазы аҩнытә ус иаҿыз, ахәыҷқәа ирхылаԥшуаз иара убас иҳаҭыру егьырҭ амзызқәа ирыхҟьаны зхатә лагала змамыз аԥшәмагьы.
Ахәҭаҷ 36. Аиԥшәмацәа ирзеиԥшу амазара атәра, ахархәара, аха/ҭара, (адҵақәҵара)
1. Аиԥшәмацәа ирзеиԥшу амазара атәра, ахархәара, аха/ҭара, (адҵақәҵара) мҩаԥысуеит аиԥшәмацәа реиқәшаҳаҭра ала.
2. Аиԥшәмацәа руаӡәык ирзеиԥшу амазара адҵақәҵара иазку аилаӡара анымҩаԥиго егьи аԥшәма иақәшаҳаҭра гәаанагаралатәиуп.
Азеиԥш мазара адҵақәҵара иазку аиԥшәымацәа руаӡәык ибжьеиҵаз аилаӡара иашам ҳәа Аӡбара азыӡба аднакылар алшоит егьи аԥшәма иақәшаҳаҭра ахьыҟамыз мзызс иаҭаны зықәшаҳаҭра ыҟамыз аԥшәма иқәиргылаз азҵаара мацара ала, уи адагьы, аилаӡара бжьазҵаз аԥшәма егьи дшақәшаҳаҭмыз шидыруаз мамзаргьы идыруазарц шихәҭаз анырҵабыргха мацара ала.
3. Еиҭамҵуа амазара иара убас анотариалтә рҵабыргра мамзаргьы закәанла ишьақәыргыло аҭаҩра зыхәҭоу амазара адҵақәҵара иазкны аиԥшәмацәа руаӡәк имала аилаӡара абжьаҵаразы дақәиҭхарц азы иҟазароуп анотариалтә рҵабыргра зызуыу егьи аԥшәма иақәшаҳаҭра.
Анотариалтә рҵабыргра зызуыу ақәшаҳаҭра изыҟнытә иҟамыз аԥшәма ибжьаҵоу аилаӡара иашам ҳәа аӡбарала азхаҵаразы азҵаара ықәиргылар илшоит аилаӡара шыбжьаҵаз анидыр мамзаргьы идырырц анихәҭаз инаркны шықәсык аҩныҵҟала.
Ахәҭаҷ 37. Еиԥшәымацәоу рахьынтәи досу ихатә мазара
Еиԥшәмацәоу рахьынтәи досу ихатәу мазароуп ҳәа иԥхьаӡоуп:
1) аиԥшәымара еицалалаанӡа досу ихатәыз амазара;
2) аиԥшәмацәа реицынхара аамҭа иалагӡаны досу ҳамҭас, шьҭрамҭак аҳасабала, мамзаргьы хәыхшәаарада ироуз амазара;
3) хаҭала досу ихы иаирхәо амаҭәа-ҩыҭәа (ашәҵатәы, ашьаҵатәы убас егьырҭгьы) ирзеиԥшу ахархәагақәа ирыҭнырхыз зыхә ҳараку амаҭәарқәеи егьырҭ аҽарбагақәтә маҭәарқәа  аламҵакәа, реиԥшәымара аамҭа иалагӡаны еицаархәаз ирзеиԥшу хархәагақәазаргьы.
4) еиԥшәмацәоу рахьынтәи аинтеллектуалтә џьа алҵшәа лымкаала дақәиҭуп уи аџьалыҵ аԥҵаҩы.
Ахәҭаҷ 38. Еиԥшәымацәоу досу ихатәмазара еицырхатәу мазароуп ҳәа азхаҵара
1. Еиԥшәымацәоу реицынхара аамҭа иалагӡаны досу ихатәу амазара мамзаргьы ирзеиԥшу рмазара аҟынтәи алагала ҟаҵаны ахаҿра мамзаргьы ашәагаа акыр ианыԥшуа еиӷьтәызар (шьаҭанкылатәи арҽеира) аиҭааиқәыршәара амруга рҽеира),  усҟан уи амазара аиԥшәымацәа еицырзеиԥшу хатәмазароуп ҳәа иазхаҵахазар  алшоит.
Ахәҭаҷ 39. Аиԥшәмацәа ирзеиԥшу рмазара ашара
1. Аиԥшәмацәа ирзеиԥшу амазара ашара алшоит ианеицынхо аамҭазеиԥш ианеилыҵлак ашьҭахьгьы аиԥшәымацәа руаӡәык уи азы азҵаара анықәиргыла, иара убас, аиԥшәымацәа ирзеиԥшу амазара аҟынтәи руаӡәык ихәҭаала ауал аркразы ауалҳәаҩы аиԥшәымацәа ирзеиԥшу рмазара ашаразы адҵақәҵа анцәырига.
2. Аиԥшәымацәа ирзеиԥшу амазара дара рыбжьара иҟоу аиқәшаҳаҭра ала ишазар алшоит. Аиԥшәымацәа ирҭахызар ирзеиԥшу амазара ашаразы ирыбжьарҵар аиқәшаҳаҭра нотариалла ирҵабыргызар алшоит.
3. Аиԥшәымацәа ирзеиԥшу амазара ашаразы дара иҟарҵо адҵақәҵа ала аӡбара ишьақәнаргылоит иарбан мазароу аиԥшәымацәа рахьынтәи досу иоуа. Убри аан аиԥшәымацәа руаӡәык иҭатәхозар иара ихәҭоу амазара ахәԥса аҵкьыс зыхәԥса еиҳау амазара усҟан егьи аԥшәма иҭазар алшоит рыхәҭаақәа еиҟаразтәуа аԥара, мамзаргьы даҽа харҭәаарак ала.
4. Аиԥшәымацәа ҭаацәакны аицынхара ианаҟәыҵ нахыс досу идырҳаз амазара иара ихатәуп ҳәа аӡбара иазханаҵар алшоит.
5. Зықәра намӡац ахәыҷқәа рҭахрақәа рхарҭәааразы (рынагӡаразы) ҷыдала иаахәоу амаҭәа-ҩыҭәа (ашәҵатәы, ашьаҵатәы, ашколтәи аспорттәи амаҭәақәа, амузикатә маҭәарқәа, ахәыҷтәы библиотека иара убас егьырҭгьы) ашара ҟалаӡом, урҭ изынхоит ахәыҷқәа зыҟны инхауа аԥшәма.
Азеиԥш мазара аҟынтәи ирзеиԥшу рхәыҷқәа рыхьӡала аиԥшәымацәа иҟарҵаз алагалақәа урҭ ахәыҷқәа иртәуп ҳәа иԥхьаӡоуп убри аҟынтәи аиԥшәымацәа анеилыҵуа иршауа рмазара ахәыҷқәа рмазара шатәыс иаларҵаӡом.
6. Аиԥшәымацәа еилыҵаанӡа рмазара шаны иҟарҵахьазар усҟан ишамкәа инхазгьы, уи ашьҭахь идырҳаз рмазарагьы аиԥшәымацәа ирхатәу ирзеиԥшу мазароуп ҳәа иԥхьаӡоуп.
7. Еилыҵхьо аиԥшәымацәа ирзеилоу рмазара ашаразы ишьақәыргылоу азыҳәаратә ҿҳәара хышықәса ыҟоуп.
Ахәҭаҷ 40. Аиԥшәымацәа ирзеиԥшу амазара аныршо досу ихәҭаа ашьақәыргылара
1. Аиԥшәымацәа ирзеиԥшу рмазара аныршо уи амазараҿы аҩыџьагьы хәҭаала еиҟароуп уи азы аиԥшәымацәа рыбжьара даҽа еилаӡарак бжьарымҵазар.
2. Аиԥшәымацәа рыбжьара ирзеиԥшу амазара ашараҿы хәҭаала еиҟароуп ҳәа ишьақәыргылоу аԥҟара Аӡбара ацәхьаҵыр алшоит ахәыҷқәа разҿлымҳарақәа хырҩа рыҭаны мамзаргьы аиԥшәмацәа руаӡәык иҳаҭыру мзызда ирзеиԥшу рмазараҿы илагала маҷзар, мамзаргьы аиԥшәымацәа ирзеиԥшу рмазара хыда-гәыда аныхрала уаанӡа рҭаацәара ахарџь аиҭозҭгьы.
3. Аиԥшәымацәа ирзеиԥшу рмазара аныршо ирзеиԥшу ауалқәа аӡбара ирзалнахыз рыхәҭаақәа еизышәаны ауал ашәара рыдлоит. 
8 Ахы. аиԥшәымацәа рмазара еилаӡаралатәи азныҟәара
Ахәҭаҷ 41. Аиԥшәымаратә еилаӡара
Аиԥшәымаратә еилаӡароуп ҳәа иԥхьаӡоуп аиԥшәымара иалалаз мамзаргьы аиԥшәымацәа еилыҵраны иҟалозар рмазара иазкны зинс ирымоу атәы зҳәо  реиқәшаҳаҭра.
Ахәҭаҷ 42. Аиԥшәымаратә еилаӡара абжьаҵара
1. Аиԥшәымаратә еилаӡара абжьаҵара алшоит аиԥшәымахара аҳәынҭқарратә ҭаҩра ахысаанӡа мамзаргьы аиԥшәымацәа анеиԥшәымацәахаз инаркны ианакәзаалакгьы. 
Аиԥшәымахара аҳәынҭқарратә ҭаҩра ахысаанӡа ибжьаҵоу аиԥшәымаратә еилаӡара амчра аиоуеит аиԥшәымахара аҳәынҭқарратә ҭаҩра ианахыс аҽны инаркны.
2. Аиԥшәымаратә еилаӡара рыбжьарҵоит анотариалтә ршаҳаҭра зықәҵатәу шәҟәыла.
Ахәҭаҷ 43. Аиԥшәымаратә еилаӡара аҵакы
Аиԥшәымаратә еилаӡара ала аиԥшәымацәа ақәиҭуп закәанла ишьақәыргылоу ирзеиԥшу, ирхатәу рмаӡара азныҟәашьа еиҭакра (абри Азакәанеидкыла ахәҭаҷ 35); ирзеилоу хәҭаалатәи, мамзаргьы ихаз-хазу рмазара зегьы, уи ахкқәа мамзаргьы досу ихатәу амазара азы даҽа азныҟәашьак ашьақәыргылара.
Аиԥшәымаратә еилаӡара аиԥшәымацәа ирыбжьарҵар рылшоит ирымоу рмазара иазкны еиԥш раԥхьаҟа ироураны иҟоу рмазаразгьы.
Аиԥшәымацәа аиԥшәымаратә еилаӡараҿы иақәиҭуп ишьақәдыргылар аӡәи-аӡәи рныҟәеибагашьа, хаз-хазы ирыланагало амазара досу иалахәышьа, аҭаацәаратә харџьқәа рҿы досу ихәҭаа  алагалашьа аԥҟара; еилыҵраны иҟалозар рзеиԥш мазара аҟынтәи досу иҭатәхо ихәҭаа азыԥхьагәаҭара иара убас реиԥшәмаратә еилаӡараҿ иадырбар рылшоит рмазара иадҳәалоу егьырҭ иарбан зҵааразаалакгьы.
2. Аиԥшәымаратә еилаӡарала иазыԥхьагәаҭоу аиԥшәымацәа рзинқәеи руалԥшьақәеи рынагӡара аԥкызар алшоит ишьақәыргыло ҿҳәарала, адҳәаларақәа азгәарҭар мамзаргьы хҭысқәак рыҟалара мамзаргьы рыҟамлара иахьыдрыԥшыр рылшоит.
3. Аиԥшәымаратә еилаӡара аиԥшәымацәа рзинԥхықәреи рзинлшареи иԥнакыр залшом, хаҭала: рзинқәа рыхьчара азыҳәан аӡбарҭахь аныдҵаалара; имазаратәым аиԥшәымацәа хаҭалатәи реизыҟазаашьа, ахәыҷқәа ирызку рзинқәеи руалԥшьақәеи аҭагылазаара азыԥхьагәаҭо; излымшо, ацхыраара зҭаху аԥшәма ацхыраагӡа иоуразы имоу; аиԥшәмацәа рҟынтәи руаӡәк акыр иманшәалам аҭагылазаара иҭаргылара мамзаргьы аҭаацәаратә закәанеидкыла ашьаҭақәа ирҿагыло егьырҭ аҭагылазаашьақәа раԥҵара.
Ахәҭаҷ 44. Аиԥшәымаратә еилаӡара аиҭакреи аԥыхреи
1. Аиԥшәымаратә еилаӡара еиҭакзар мамзаргьы иаԥыхзар алшоит ианакәзаалакгьы дара аиԥшәымацәа еиқәышаҳаҭны. Аиԥшәымаратә еилаӡара аиҭакра мамзаргьы аԥыхра мҩаԥысуеит иара аилаӡара иамоу аформа ала.
Аиԥшәымаратә еилаӡара ганкахьалатәи анамыгӡара ҟалаӡом. 
2. Аԥсны Аҳәынҭқарра Атәылауаҩратә Закәанеидкыла ала аилаӡара аиҭакреи аԥыхреи рзы ишьақәыргыло (иаԥу) ашьаҭақәеи аԥҟарақәеи инарықәыршәаны, аиԥшәымацәа руаӡәк иҟаиҵо адҵақәҵақәа  ҵаҵӷәыс иаҭаны Аӡбара иаднакылоит аиԥшәымаратә еилаӡара шеиҭаку мамзаргьы ишаԥыху ала азыӡба.
3. Аиԥшәымаратә еилаӡара амчра нырҵәахоит аиԥшәымацәа ҵыхәаԥҵәарала аиԥшәымара ианаҟәыҵ аҽны инаркны (абри азакәанеидкыла а-ҷ 24), аиԥшәымаратәи еилаӡараҿы иазыԥхьагәаҭаз аиԥшәмацәа аиԥшәмара ҵыхәаԥҵәарала ианаҟәыҵ ашьҭахьтәи рхыдҵақәа раамҷыдарахаз.
Ахәҭаҷ 45. Аиԥшәымаратә еилаӡара ииашам еилаӡароуп ҳәа азхаҵара
1. Аиԥшәымаратә еилаӡара ишеибгоу мамзаргьы хәҭак ала ииашам ҳәа Аӡбара иазханаҵар алшоит ишеибгоу ма хәҭак ала Аԥсны Аҳәынҭқарра Атәылауаҩратә Закәанеидкыла аилаӡара аиашамра аиашамзаара злаԥхьагәанаҭо ашьаҭақәа рыла.
2. Аиԥшәмаратә еилаӡара ишеибгоу мамзаргьы хәҭак ала ииашам ҳәа Аӡбара иазханаҵар алшоит, иара убас, аиԥшәымацәа руаӡәк иҟаиҵо адҵақәҵа ала уи аилаӡара аҭагылазаашьақәа акыр иара изыманшәаламкәаны иҟазар. Аиԥшәымаратә еилаӡара, абри  азакәанеидкыла ахәҭаҷ 43 ахәҭа 3 адҵақәа ирԥырхагахо иҟоу аҭагылазаашьақәа, мчыдоуп (ничтожны).
9 АХЫ. АИԥШӘЫМАЦӘА РХЫДҴАҚӘА РЗЫ АҬАКԥХЫҚӘРА
Ахәҭаҷ 46. Аиԥшәымацәа рмазара ақәынкылара
1. Аиԥшәмыацәа руаӡәык ихыдҵа ашәаразы ақәынкылара алшоит иара иитәу амазара амацара ала. Уи имазара иазымхозар ауалҳәаҩы дақәиҭуп аиԥшәмацәа ирзеиԥшу амазара аҟынтәи ауал зқәу аԥшәма иқәнаго ахәҭаа алххарц адҵақәҵа аҟаҵара дақәиҭуп иалххо амазара ауал азы иқәынкылара алшартә еиԥш.
2. Аиԥшәмацәа ирзеиԥшны ирыду ахыдҵа ирзеиԥшу амазара аҟынтәи ақәынкылара алшоит, иара убас, аиԥшәмацәа руаӡәык ихыдҵақәа рыла иоузгьы уи иоуз зегьы рҭаацәара ишақәхарџьыз аӡбара ала ишьақәыргылазар. Уи имазара аназымхо аиԥшәмацәа иарбоу ахыдҵа нарыгӡоит ирзеиԥшу ҭакԥхықәрала аҩыџьагьы рмазара рықәынкыларала.
Аиԥшәмацәа ирзеиԥшу амазара руаӡәык иҟаиҵаз ацәгьаура иабзоураны ишроуз амазарагьы уи ала ишацлаз ашьауӷақәҵара ала ианышьақәыргылаха ақәынкылара азузар алшоит аиԥшәымацәа ирзеиԥшу амазара мамзаргьы уи ахәҭак.
3. Аиԥшәмацәа зықәра намӡац рхәыҷқәа рыла иҟаҵоу азарал ахарҭәаара азы ирыдло аҭакԥхықәра ҳәаақәнаҵоит атәылауаҩратә закәанԥҵара. Аиԥшәымацәа зықәра намӡац рхәыҷқәа рыла иҟаҵоу азарал ахарҭәаара азы, рмазара ақәынкылара азура мҩаԥысуеит абри ахәҭаҷ аҩбатәи ахәҭа инақәыршәаны.
Ахәҭаҷ 47. Аиԥшәымаратә еилаӡара абжьаҵара, аиҭакра, аԥыхра раан ауаллаҵаҩцәа рзинқәа хәдықәҵара рзура
1. Аиԥшәымаратә еилаӡара абжьаҵара, аилаӡара аиҭакра, аԥыхрараан ахыдҵа змо аԥшәма ихәҭоуп зуал рықәу ауалҳәаҩы адырра иҭара. Ари ауалԥшьа назмыгӡаз аԥшәма аиԥшәымаратә еилаӡара ҵакыс иарҭазаалакгьы ауалтә хыдҵақәа рынагӡаразы аҭакԥхықәра идлоит.
2. Ауал зқәу иԥшәма, аҭагылазаашьаҿ аиҭакра иҟалаз инамаданы, Аԥсны Аҳәынҭқарра Атәылауаҩратә закәанеидкыла ахәҭаҷқәа 440-442 рыла ишьақәыргыло аԥҟарақәа инарықәыршәаны азин лымоуп (имоуп) ирыбжьарҵаз аилаӡара аиҭакразы мамзаргьы аԥыхразы адҵақәҵа ақәыргылара.
IV Аҟәша Ахәыҷқәеи урҭ зыхшази рзинқәеи руалԥшьақәеи
10 Ахы. Ахәыҷқәа рабшьҭра (зхылҵшьҭроу) ашьақәыргылара
Ахәҭаҷ 48. Ахәыҷқәеи урҭ зхылҵызи рзинқәеи руалԥшьақәеи рцәырҵра ашьаҭақәа
Ахәыҷқәеи урҭ зхылҵызи рзинқәеи руалԥшьақәеи шьаҭас ирымоуп азакәанԥҟара ала аршаҳаҭра зызу ахәыҷқәа абшьҭра (рхылҵшьҭра).
Ахәҭаҷ 49. Ахәыҷы дызхылҵшьҭроу ашьақәыргылара
1. Ахәыҷы иан дшылхылҵшьҭроу шьақәдыргылоит уи амедициантә еиҿкаара усбарҭаҟны иан дшылхылҵыз шьақәзырӷәӷәо аусшәҟәы ала, аха ахәыҷы дизар амедицинатә аусбарҭа анҭыҵ усҟан дызхылҵшьҭроу шьақәдыргылоит аҳақьымтә усшәҟәқәеи ашаҳаҭцәа рҳәамҭеи, иара убас, егьырҭ арҵабыргыгақәеи рыла.
2. Еиԥшәымацәоу ахаҵеи аԥҳәыси рҟынтәи, иара убас  дара анеилыҵ ашьҭахь, мамзаргьы реиԥшәымара аныԥҵәаз ашьҭахь, мамзаргьы ахаҵа даныԥсы ашьҭахь хышә мшы нҵәаанӡа ииз ахәыҷы иаб иоуп ҳәа дазхаҵахоит ахәыҷы иан хаҵас илымаз, ус шакәым џьара акала арҵабыргыгак ыҟамзар. Ахәыҷы иабра шьақәнарӷәӷәоит иани иаби ирыбжьаз аиԥшәымара зырҵабыргуа аҭаҩра.
3. Ииз ахәыҷы иан аиԥшәымара илыцаламыз ахаҵа иҟынтәи длоузар, уи изкны Абра ишьақәыргылахоит атәылауаҩратә ҭагылазаашьазы актқәа рҭаҩырҭа аусбарҭа ала ани а/би еицаларҵо арзаҳал шьаҭас иаҭаны; ахшара даниуаз ан дыԥсызар, мамзаргьы лзин лшаратә ԥхықәра хаҭәаам ҳәа дыԥхьаӡазар, мамзаргьы дахьыҟоу лыԥшаара алымшозар, мамзаргьы ланратә зин далыхәдатәхазар Абра ишьақәыргылахоит аб иалаигало арзаҳал ҵыҵӷәыс иаҭаны абекәынреи ахахәылхреи русбарҭа ақәшаҳаҭрала; уи аҩыза ақәшаҳаҭра ыҟамзар – Аӡбара иаднакыло азыӡба ала.
Абра ашьақәыргыларазы ахәыҷы данилак ашьҭахь еиԥшәымацәам ахаҵеи аԥҳәыси рзы аԥынгылақәа цәырҵыр алшоит ҳәа агәҩара аныҟоу, имииц ахәыҷы иани иаби  ақәиҭуп атәылауаҩратә ҭагылазаашьазы актқәа (АҬАР) аусбарҭа ашҟа арзаҳал ахәыҷы диаанӡа иаларгалар.  Усҟан ахәыҷы ианреи иабреи ирызкны анҵамҭақәа ҟаҵахоит ахәыҷы данилак ашьҭахь.
4. Жәаа шықәса зхыҵхьо зықәра хаҭәааз ауаҩы изкны иабшьҭра ашьақәыргылара алшоит иара ихаҭа дақәшаҳаҭны, аха иара изинлшаратә ԥхықәра хаҭәаамзар абекәынреи ахахәылхреи русбарҭа ақәшаҳаҭра ала.
Ахәҭаҷ 50. Аӡбарҭа ала Абра ашьақәыргылара 
Ахаҵеи аԥҳәыси рыбжьара аиԥшәымара рыбжьамкәа ахшаа дроур, урҭ еицаларҵаз мамзаргьы аб иалаиҵаз арзаҳалгьы аныҟам (Абри Азакәанеидкыла ахәҭаҷ 49 апункт 4) иалкаау  аӡә иҟынтәи ахәыҷы ихылҵшьҭра (Абра) шьақәнаргылоит Аӡбара дзыхшаз рахьынтәи руаӡәк, ахәыҷы иабекәын (ихахәылхҩы), мамзаргьы ахәыҷы дзааӡо иаларгало арзаҳал ала, мамзаргьы жәаа шықәса  анихыҵлак иара ахәыҷы ихаҭа иалаигало арзаҳал шьаҭас иаҭаны. Уи арзаҳал ахәаԥшраан Аӡбара ҵаҵӷәыс иҟанаҵоит иарбанызаалакгьы гәыҩбарада ахәыҷы хықәкыла дызхылҵшьҭроу шьақәзырӷәӷәо арҵабыргыга.
Ахәҭаҷ 51. Ахәыҷы иабра азхаҵара афакт Аӡбара ала ашьақәыргылара
Ахәыҷы иани иаби аиԥшәымара рыбжьамкәа ахәыҷы иабра азхазҵоз ауаҩытәыҩса дыԥсыр уи, ахәыҷы дышиабыз ашьақәыргылара алшоит Аӡбара, атәылауаҩратә усмҩаԥгара азакәанԥҵара ишьақәнаргыло аԥҟарақәа инарықәыршәаны.
Ахәҭаҷ 52. Ахәыҷқәа рира зҭарыҩуа ашәҟәаҿы изхылҵыз рҭаҩра
1. Аирақәа зҭарыҩуа ашәҟәаҿы аиԥшәымара ззеилоу ани аби, урҭ руаӡәык иалаигало арзаҳал ала, ахәыҷы дызхылҵыз ҳәа иҭарыҩуеит.
2. Ахәыҷы дызхылҵыз рыбжьара аиԥшәымара бжьамзар ан ҳәа дҭарыҩуеит лара иалалгало арзаҳал ала, аб дҭарыҩуеит ани аби еицаларгало арзаҳал ала, мамзаргьы ахәыҷы иаб иалаигало арзаҳал ала (Абри Азакәанеидкыла ахәҭаҷ 49 ап. 4.), мамзаргьы аб дҭарыҩуеит аӡбара иаднакылаз азыӡба ашьаҭала.
3. Ахшаа дзауз ан аԥшәма длымамзар ахәыҷы иаби лареи еицаларҵаз арзаҳалгьы ыҟамзар, ахәыҷы иабра шышьақәыргыло ала Аӡбара азыӡбагь ыҟамзар усҟан ииз ахәыҷы дҭарыҩуеит иан лыжәла ала, ахәыҷы иаб ихьӡи иабхьӡи анырҵоит иан илҳәо ала.
4. Аиԥшәымара ззеилоу ахаҵеи аԥҳәыси иԥсабаратәым аӷьаркра ала ахшаа аиоура ишақәшаҳаҭу ала, мамзаргьы аӷьыркы аларӷьара ишақәшаҳаҭу ала арзаҳал алазгалаз аиԥшәымацәа ахшаа дроур ахәыҷы иира зҭарыҩуа ашәҟәаҿы ани аби ҳәа иадырбоит.
5. Аиԥшәымара ззеилоу ахаҵеи аԥҳәыси даҽа ԥҳәыск л-лӷьарк ала ахархәарала ахшаа аиоура ишақәшаҳаҭу ала арзаҳал алазгалаз ииз ахәыҷы иани иаби ҳәа ранҵара ахәыҷы дзыхшаз аԥҳәыс (асурагаттә ны) дақәшаҳаҭзароуп.
Ахәҭаҷ 53. Абра (анра) амакра
1. Ииуа ахәыҷқәа зҭарыҩуа ашәҟәаҿы Абри Азакәанеидкыла ахәҭаҷ 52 актәи аҩбатәи ахәҭақәа инарықәыршәаны изхылҵыз ирызкны иҟаҵоу аҭаҩра амакызар алшоит аӡбара ала мацара: ан, аб ҳәа иҭаҩу, анҵәҟьеи абҵәҟьеи, иара ахәыҷы ихаҭа жәаа шықәса анихыҵ нахыс ашьҭахь, иара иобекәын мамзаргьы ихахәылхҩы, аӡбарала ахамыхәа ҳәа иԥхьаӡо ан (аб) иобекәын иқәдыргыло адҵақәҵала ишьҭаркны.
2. Абри Азакәанеидкыла ахәҭаҷ 52 аҩбатәи ахәҭа иақәшәауа аб ҳәа иҭаҩу ауаҩы данҭарыҩуаз аамҭазы абҵәҟьа иара шиакәмыз идыруазҭгьы абра амакразы иқәиргыло адҵақәҵа анагӡара залшом.
3. Закәанла ишьақәыргыло аԥҟара иақәшәо иԥсабаратәым аметод ала аԥҳәыс лбаҩлтәымкәа лыҟалара мамзаргьы ембрион аимплантациа иақәшаҳаҭыз аԥшәма Абра амакра аан урҭ аҭагылазаашьақәа  ихы архәара азин имам.
Даҽа ԥҳәыск лыла аӷьаркы аларӷьара иақәшаҳаҭыз аиԥшәымацәа, иара убас исуррагаттәу ан (Абри Азакәанеидкыла ахәҭаҷ 52 ахәбатәи ахәҭа), ииуа ахәыҷқәа зҭарыҩуа ашәҟәаҿы изыхшаз ирызкны  аҭаҩра ианалгалак ашьҭахь анреи а/бреи амакуа урҭ аҭагылазаашьақәа рхархәара азин рымам.
Ахәҭаҷ 54. Аиԥшәымара зыбжьам ахаҵеи аԥҳәыси ирхылҵыз ахәыҷқәа рзинқәеи руалԥшьақәеи
Абри Азакәанеидкыла ахәҭаҷқәа 49-51 рыԥҟарақәа ирықәшәо Абра ашьақәыргылара аан, ахәыҷқәа зхылҵызи урҭ руацәеи ирызкны рзинқәеи руалԥшьақәеи аиԥшәымара зыбжьоу ахаҵеи аԥҳәыси рхәыҷқәа ирымоу рзинқәеи руалԥшьақәеи ирықәшәоит.
11 АХЫ. ЗЫҚӘРА НАМӠАЦ АХӘЫҶҚӘА РЗИНҚӘА
Ахәҭаҷ 55. Ахәыҷы аҭаацәа рҿы анхареи ааӡареи рзы имоу азин
1. Ахәыҷы ҳәа дыԥхьаӡоуп зықәра жәаа шықәса ҟамлац ауаҩытәыҩса (зықәра намӡац).
2. Хәыҷыцыԥхьаӡа азин имоуп, иахьынӡазалшо, иҭаацәа рҿы анхареи ааӡареи (аизҳареи), дызхылҵыз рдырра, урҭ гәцаракрыла изыҟазаара, дызхылҵыз рыцынхара, уи иара изҿлымҳарақәа ианаԥырхаго аамҷыдарахаз.
Ахәыҷы азин имоуп дызхылҵыз драаӡаларц, имоу ихатә зҿлымҳарақәа реиҿкаара, ихадоу  азеиԥш ҵарадырра аиоура, ганрацәала аизҳара, иуаҩытәыҩсара ҳаҭырла азныҟәара.
Ахәыҷыдызхылҵыз  ыҟамзар, урҭ анра- Абратә зинқәа ирылхәыдатәызар (ахшаа ирызку рзинқәа рымхызар), уи адагьы даҽа мзызк иахҟьаны ихахәылхра дызхылҵыз рҟынтәи имоуртә даныҟала, ахәыҷы ааӡара аҭаацәа рҿы иоуларц имоу изин еиҿнакаауеит абекәынреи ахахәылхреи русбарҭа абри Азакәанеидкыла ахәҭаҷ 18 ала ишьақәыргыло аԥҟарақәа ирықәшәо.
Ахәҭаҷ 56. Ахәыҷы дызхылҵыз егьырҭ иуацәеи иареи реиҿцаарақәа рзы изин
1. Ахәыҷы дақәиҭуп дызхылҵыз  аҩыџьагьы, иабду, ианду, иашьцәа, иаҳәшьцәа, иара убас егьырҭ иуацәа рыҿцаара (рбара-раҳара). Ахәыҷы дызхылҵыз реиԥшәымара аԥыхра (реилыҵра), реиԥшәымара иашам ҳәа азхаҵара, мамзаргьы дызхылҵыз реицнымхара (хаз-хазы рынхара) иара изинқәа ирԥырхагаӡам.
Ахәыҷы дызхылҵыз хаз-хазы анхара иақәшәаргьы иара азин имоуп аҩыџьагьы еиԥшны рыҿцаара. Ахәыҷы дызхылҵыз еиԥшны рыҿцаара дақәиҭуп урҭ хаз-хазы аҳәынҭқаррақәа рҿы инхозаргьы.
2. Иҷыдоу  аҭагылазаашьа иақәшәаз ахәыҷгьы (иныркылаз, ирҳәынҷаз, иҭаркыз, ахәышәтәырҭа иҭашәаз) егьырҭгьы азин имоуп дзыхшаз реиԥш егьырҭ иуацәагьы, ишьақәыргыло аԥҟара иақәыршәаны рыҿцаара.
Ахәҭаҷ 57. Ахәыҷы ихьчара  иазку изинқәа 
1. Ахәыҷы изинқәеи изакәану изҿлымҳарақәеи рыхьчара азин имоуп.
Ахәыҷы изинқәеи изакәану изҿлымҳарақәеи рыхьчоит дызхылҵыз (урҭ зыԥсахыз), абри Азакәанеидкыла иазыԥхьагәанаҭо ахҭысқәа раан – абекәынреи ахахәылхреи русбарҭа, апрокурор, Аӡбара. 18 зықәра намӡац, ззинлшара наӡаны ихаҭәаау ҳәа закәанла иазхаҵоу ахәыҷы азин имоуп иара ихала изинқәа иԥхықәреи рынагӡара, уа иналаҵаны ахыхьчарагьы.
2. Ахәыҷы дақәиҭуп дызхылҵыз (урҭ зыԥсахыз) ахәыҷы изкны ирымоу азинқәа цәгьашақә рхархәараҿы ихы ахьчара.
Ахәыҷы изинқәеи изакәану изҿлымҳарақәеи, уа иналаҵаны иааӡареи аҵара ирҵареи, дызхылҵыз (урҭ зыԥсахыз) рыла рынамыгӡара мамзаргьы ишахәҭоу рынамыгӡара, мамзаргьы ахәыҷы изкны ирымоу азинқәа цәгьашақә рхархәара аҭыԥ анамоу жәиԥшь шықәса зхыҵхьо ахәыҷы дақәиҭуп ихала абекәынреи ахахәылхреи русбарҭа ашҟа изинқәа рыхьчаразы анеира, мамзаргьы аӡбарҭахь.
3. Аиҿкаараҿы аус зуа амаҵурауаҩ, мамзаргьы дарбанызаалак атәылауаҩ ахәыҷы иԥсҭазаареи  игәабзиареи ашәарҭара иҭагылоуп ҳәа мамзаргьы изинқәеи изакәану иазҿлымҳарақәеи еиларгоит ҳәа анырдыр ируалԥшьоуп уи аҵыхәала ахәыҷы дахьынхо зҵазкуа абекәынреи ахахәылхреи русбарҭа ашҟа адырра аҟаҵара. Уи адырра зауз абекәынреи ахахәылхреи русбарҭа аусуцәа ируалԥшьоуп ахәыҷы еилагоу изинқәеи изакәану изҿлымҳарақәеи  рыхьчаразы зда ԥсыхәа амам ҳасаб рыдкылара.
Ахәҭаҷ 58. Ахәыҷы игәаанагара аҳәаразы имоу азин
Ахәыҷы дақәиҭуп игәаанагара аҳәара аҭаацәа рҿы иарбанзаалакгьы иара изҿлымҳарақәа иркьысуа азҵаара анырыӡбо, иара убас, аӡбарҭаҿоума административтәи аума аусеилыргара анцо игәаанагара аҳәаразы ажәа аиоура. Жәашықәса зхыҵхьо ахәыҷы игәаанагара азхәыцра хымԥадоуп уи иара изҿлымҳарақәа ианырҿагыло аамҷыдарахаз. Абри Азакәанеидкыла ахәҭаҷқәа 60, 74, 136, 138, 140, 147 рыла иазыԥхьагәаҭоу ахҭысқәа раан абекәынреи ахахәылхреи русбарҭа, мамзаргьы Аӡбара аҳасаб (азыӡба) рыдыркылар рылшоит жәашықәса зхыҵхьо ахәыҷы дақәшаҳаҭны мацара.
Ахәҭаҷ 59. Ажәла, ахьӡ, абхьзы а/мазааразы ахәыҷы изин
1. Ахәыҷы ажәла, ахьӡ, абхьӡы иоурц азин имоуп.
2. Ахьӡ ахәыҷы изалырхуеит дызхылҵыз еиқәышаҳаҭны, абхьӡы – аб ихьӡ ала ирҭоит.
3. Ахәыҷы ижәла шьақәдыргылоит дызхылҵыз рыжәла ала. Ани аби рыжәлақәа хаз-хазызар ахәыҷы дызхылҵыз ақәшаҳаҭны жәласы ирҭоит аб ижәла, мамзаргьы ан лыжәла.
4. Дызхылҵыз рыбжьара ахәыҷы ихьӡ мамзаргьы ижәла иазкны аиқәшаҳаҭра изазкылымсызар ицәырҵыз аиқәымшәара аӡбоит абекәынреи ахахәылхреи русбарҭа.
5. Иабра шьақәыргыламзар ахәыҷы ахьӡ ирҭоит ан илҳәо ала, абхьӡы ирҭоит ахәыҷы дахьҭаҩу ашәҟәаҿы аб ҳәа иарбо ауаҩытәыҩса ихьӡ ала (Абри Азакәанеидкыла ахәҭаҷ 52 ахәҭа 3), жәласы ирҭоит иан лыжәла.
Ахәҭаҷ 60. Ахәыҷы ихьӡи ижәлеи рыԥсахра
1. Ахәыҷы жәиԥшь шықәса ихыҵаанӡа иара изҿлымҳарақәа рызхәыцрала абекәынреи ахахәылхреи русбарҭа ахәыҷы дызхылҵыз аиԥшәымацәа еицаларгалаз аҳәара ала азин амоуп ихьӡ аԥсахра, иара убас ирҭахьаз ажәла – аиԥшәымацәа егьи руаӡәык ижәла ала.
2. Ахәыҷы дызхылҵыз аиԥшәымацәа хаз-хазы инхозар, ахәыҷы дызцынхо аб мамзаргьы  ан лыжәла (ижәла) ихҵара иҭахызар (лҭахызар) абекәынреи ахахәылхреи русбарҭа ари азҵаара аӡбоит ахәыҷы изҿлымҳарақәеи инақәыршәаны насгьы дызхылҵыз егьи ауаҩытәыҩса игәаанагара ҳасаб рзуны. Дызхылҵыз игәаанагара аҭахӡам уи дахьыҟо шьақәыргыламзар, анра-Абратә зинқәа дрылахәдатәызар, иара убас, ахәыҷы иааӡареи иныҟәгареи иҳаҭыру ҽыҵгада иҽрыцәԥхьеикуазар.
3. Ахәыҷы аиԥшәымара зыбжьам ахаҵеи аԥҳәыси дырхылҵыз ари зҿлымҳарақәа инарықәыршәаны  ақәиҭуп ахәыҷы иақәиҭны ижәла иан аныдҵаалараз данрыднагала аамҭаз иныҟәылгоз лыжәла ала аԥсахра.
4. Жәашықәса зхыҵхьо ахәыҷы ижәлеи ихьӡи рыԥсахра алшоит иара дақәшаҳатны мацара.
Ахәҭаҷ 61. Ахәыҷы имилаҭра
1. Ахәыҷы имилаҭра шьақәгылоит дызхылҵыз рмилаҭра ала.
2. Ахәыҷы дызхылҵыз ани аби рмилаҭра еиԥшымзар иара имилаҭра шьақәгылоит иара игәаԥхарала, ан мамзаргьы аб имилаҭра иақәшәо агәраргага шәҟәы мамзаргьы атәылауаҩра шәҟәы аниоуа .
3. Уи нахыс ахәыҷы имилаҭра иара иалаигало арзаҳал ала иԥсахзар алшоит дызхылҵыз егьи имилаҭра ала.
Ахәҭаҷ 62. Ахәыҷы имазаратә зинқәа
1. Ахәыҷы дақәиҭуп дызхылҵыз рҟынтәи, иара убас аҭаацәа егьырҭ алахәылацәа рҟынтәи абри Азакәанеидкыла  V аҟәша ала ишьақәыргыло аԥҟареи ашәагааи ирықәшәо аны	ҟәгага аиоура.
2. Ахәыҷы изку ааӡаԥса, атәанчахәы, ацхыраагӡа роуеит дызхылҵыз (урҭ зыԥсахыз) рыхьӡала иагьақәиҭуп ахәыҷы иныҟәгареи иааӡареи аҵара ирҵареи рзы аныхра.
Зықәра намӡац ахәыҷқәа рааӡаԥса ашәара зуалу аб (ан) рыдҵақәҵа ала аӡбара ақәиҭуп ишәатәу ааӡаԥса аҟынтәи ҩынежәижәаба наӡын еиҳамкәаны абанкаҿы ахәыҷқәа зықәра намӡац  иаарту ахыԥхьаӡаларҭа ашҟа ашьҭра.
3. Ахәыҷы дақәиҭуп ахатәра имазарц иланагало азы, ҳамҭас иоуа амазара азы, шьҭрала иоуа амазара азы, иара убас, иара имоу иарбанзаалакь ахархәагақәа рҟынтәи иланагало амазара азы.
Ахәыҷы имоу амазара азы адҵақәҵа аҟаҵара дшақәиҭу азыԥхьагәаҭоуп Аԥсны Аҳәынҭқарра Атәылауаҩратә Закәанеидкыла ахәҭаҷқәа 26, 28 рыла. 
Ахәыҷы имазара иазку дызхылҵыз рзинлшара рхархәараан ируалԥшьоуп, ауаҩытәыҩса инапаҵаҟа иҟоу имазара аныхразы иаԥу Аԥсны Аҳәынҭқарра Атәылауаҩратә Закәанеидкыла ахәҭаҷ 37 ала иазыԥхьагәаҭоу аԥҟара ақәныҟәара.
4. Ахәыҷы дызхылҵыз рмазара азы ахатәра азин имаӡам, дызхылҵыз иара имазара иазкны ахатәра азин шрымам еиԥш.
Ахәыҷқәеи урҭ зхылҵызи анеицынхо аӡәи-аӡәи рмазарақәа рхархәареи ампыҵакреи  рылшоит еиқәышаҳаҭрала.
5. Ахәыҷқәеи изхылҵызи анеицынхо ирзеиԥшу амазара иазкны азеиԥш хатәразы азин анцәырҵлакь азеиԥш мазара ампыҵакратә ахархәаратә, адҵақәҵа адкыларатә рзинқәа ҳәаақәнаҵоит атәылауаҩратә закәанеидԥҵара.
12. АХЫ. ИЗХЫЛҴЫЗ РЗИНҚӘЕИ РУАЛԥШЬАҚӘЕИ
Ахәҭаҷ 63. Изхылҵыз рзинқәеи руалԥшьақәеи реиҟарара
1. Ахәыҷқәа ирызкны урҭ зхылҵыз рзинқәеи руалԥшьақәеи еиҟароуп (изхылҵыз рзинқәа).
2. Абри ахаҿы иазыԥхьагәаҭоу изхылҵыз рзинқәа нҵәауеит ахәыҷқәа рықәра наӡа ианҭала инаркны (18 шықәса анырхыҵлакь), зықәра намӡац ахәыҷқәа аиԥшәымара ианалала инаркны, иара убас, жәаа шықәса рхыҵаанӡа ишьақәыргыло ихаҭәаау азинлшара ианроуз ахҭыс инаркны.
Ахәҭаҷ 64. Зықәра намӡацкәа ахшаа дзоуз рзинқәа
1. Зықәра намӡацкәа ахшара зоуз ани аби ақәиҭуп рхәыҷи дареи аицынхара, иара убас ахәыҷы иааӡараҿы ахалархәра.
2. Зықәра намӡацкәа аиԥшәымара иаламлац ахшара дызхылҵыз, уи анаҩсан анреи а/бреи ззышьақәыргыло жәаф шықәса анырхыҵ нахыс азин рымоуп рхала ахшара дызмоу ирыхәҭоу ауалԥшьақәа рынагӡара. Зықәра намӡацкәа ахшара дызхылҵыз жәаф шықәса рхыҵаанӡа рхәыҷы димазар алшоит дызхылҵыз дрыцзааӡо абекәын. Абекәын ахәыҷы дызхылҵызи рыбжьара аҳәоуеиқәымшәара цәырҵыр уи аимак аӡбоит абекәынреи ахахәылхреи русбарҭа.
3. Зықәра намӡацкәа ахшара дызхылҵыз ахаҵеи аԥҳәыси азин рымоуп рабреи ранреи азхаҵара аиԥш рабреи ранреи азеиԥш ҵаҵӷәыркрала амакрагьы, иара убас жәиԥшь шықәса анырхыҵлакь нахыс иақәиҭуп аӡбарҭа ала рхәыҷқәа ирызкны абра ашьақәыргылара иаҳәар.
Ахәҭаҷ 65. Ахәыҷқәа рааӡареи аҵара дырҵареи азҵаарақәа рзы изхылҵыз рзинқәеи руалԥшьақәеи.
1. Ахәыҷқәа зхылҵыз азин рымоуп уалԥшьангьы ирыдуп рхәыҷқәа рааӡара.
Ахәыҷқәа рааӡареи урҭ реизҳареи азы аҭакԥхықәра рыдуп урҭ зхылҵыз, ируалԥшьоуп: ргәабзиара ахылаԥшра, маха-шьахала, хшыҩла, доуҳала, цәаҩашәала, уаҩышьала реизҳара агәцаракра.
Ахәыҷқәа зхылҵыз рхәыҷқәа рааӡараҿы егьырҭ зегь рҿаԥхьа ирымоуп аԥыжәаратә зин.
2. Ихадоу азеиԥш ҵарадырра роуразы насгьы ихаҭәаау аҵарадырра ахәыҷқәа ироурц азы аҭагылазаашьа аԥҵара уалԥшьаны изхылҵыз ирыдуп.
Ахәыҷқәа ргәаанагара хырҩа аҭаны изхылҵыз азин рымоуп аҵарадырратә хки аҵарадырратә формеи ралхра.
Ахәҭаҷ 66. Ахәыҷқәа рзинқәеи разҿлымҳарақәеи рыхьчаразы изхылҵыз рзинқәеи руалԥшьақәеи 
1. Ахәыҷқәа рзинқәеи разҿлымҳарақәеи рыхьчара рыдуп урҭ зхылҵыз.
Ахәыҷқәа закәанлатәи рхаҭарнакцәас иҟоуп урҭ зхылҵыз иагьырыхьчоит рзинқәеи разҿлымҳарақәеи изусҭзаалакгьы ауаатәыҩсеи аиуристтә хаҿра змоу аиҿкаарақәеи рҿаԥхьа, уа иналаҵаны аӡбарҭагьы, уи азы алшарамчы ҷыдала иаҭахӡам.
2. Ахәыҷқәа разҿлымҳарақәа рыхьчара иазкны хаҭарнакцәас урҭ зхылҵыз рыҟалара залшом, абекәынреи ахахәылхреи русбарҭа ала, ахәыҷқәеи урҭ зхылҵызи рыбжьара азҿлымҳаратә зҵаараҿы аиқәымшәара шыҟоу шьақәыргылазар. Ахәыҷқәеи урҭ зхылҵызи рыбжьара азҿлымҳаратә зҵаараҿы аиқәшаҳаҭра аныбжьала, обекәынреи ахахәылхреи русбарҭа иахәҭоуп ахәыҷқәа разҿлымҳарақәа рыхьчара иазкны рхаҭарнак идәықәҵара.
Ахәҭаҷ 67. Ахәыҷқәа рзинқәа рынагӡара 
1. Ахәыҷқәа рызҿлымҳарақәа ирҿагылауа, изхылҵыз рзинқәа рынагӡара залшом.
Ахәыҷқәа изакәану разҿлымҳарақәа рынагӡаразы аҭагылазаашьа аԥҵара изхылҵыз рзы ихадоу гәцаракроуп.
Изхылҵыз рзинқәа рынагӡара аан урҭ азин рымам рхәыҷқәа маха-шьахалатәи, хшыҩлатәи, ргәабзиареи, руаҩышәареи, реизҳареи аԥырхага рыҭара. Ахәыҷқәа рааӡаразы изхылҵыз иалырхуа ааӡашьа хкқәа ирыламзароуп аҭәамшьара, имыцхәу аџьбарара, амҽыӷра, ауаҩра лазырҟәуа ала азныҟәара, аҳаҭыр ларҟәра мамзаргьы тәык еиԥш ахәура рҭаҵара.
Ахәыҷқәа зхлыҵыз рзинқәа ахәыҷқәа рзинқәеи разҿлымҳарақәеи иԥырхаго ала иназыгӡауа иаԥу азакәанԥҟарақәа инарықәыршәаны ирыдлоит аҭакԥхықәра.
2. Ахәыҷқәа рааӡареи рҵарадырреи ирызку азҵаарақәа зегьы ӡбазароуп изхылҵызи дареи реиқәшаҳаҭра ала ахәыҷқәа разҿлымҳареи ргәаанагареи хырҩа рзуны. Арҭ азҵаарақәа ирызкны аҳәоуеиқәымшәара анцәырҵ, изхылҵыз мамзаргьы урҭ рахьтә руаӡәы ирыбжьалаз аимакқәа рыӡбаразы иақәиҭуп абекәынреи ахахәылхреи русбарҭа ашҟа, мамзаргьы Аӡбарахь, арзаҳал алагалара.
3. Ахәыҷқәа зхылҵыз хаз-хазы ианынхауа, нхарҭас ахәыҷқәа ирзалырхуа аҭыԥ шьақәдыргылоит изхылҵыз реиқәшаҳаҭра ала. Уи азҵаара иазкны аиқәшаҳаҭра рзыбжьамзар аимак аӡбоит Аӡбара ахәыҷқәа разҿлымҳареи ргәаанагарақәеи разхәыцрала. Убри аан аӡбара хырҩа рнаҭоит ахәыҷқәа еиҳа изыдҳәылауа: ан, аб, аешьа, аеҳәшьа; ахәыҷы иқәра, изхылҵыз рцәаҩашьашьа иара убас егьырҭ иҷыдоу рҟазшьақәа; ахәыҷқәеи изхылҵызи рҭагылазаашьа досу дшазыҟоу, ахәыҷқәа рааӡареи реизҳареи рзы ишахәҭоу аҭагылазаашьа ззаԥҵауа (изхылҵыз занааҭс ирымоу, русурақәа рҟазшьақәа, мазаралеи ҭаацәаралеи рҭагылазаара иара убас егьырҭгьы).
Ахәҭаҷ 68. Ахәыҷқәа зыцнымхо изхылҵыз изинқәа рынагӡара
1. Ахәыҷы иҟынтәи хазы инхауа, дызхылҵыз азин имоуп ихәыҷи иареи реибабара, ихәыҷы иааӡара  аҽалархәра, ахәыҷы иҵарадырра иазку азҵаарақәа рыӡбара.
Ахәыҷы дызцынхауа, дызхылҵыз, азин имам егьи ирыцнымхо дызхылҵызи ахәыҷи реибабара аԥырхагахара, урҭ реибабара ахәыҷы маха-шьахалеи гәабзиаралеи, хшыҩлеи, цәаҩашәалеи еизҳареи ианырԥырхагахо аамҷыдрахаз.
2. Ахәыҷы дызцынхо изинқәа рынагӡашьа ашьақәыргылара иазкны ахәыҷы дызхылҵқәаз  рыбжьара аҩыратә аиқәшаҳаҭра рыбжьарҵар алшоит.
Аиқәшаҳаҭра рыбжьаҵара залымшар ирымоу аимак ахәыҷы дзыцнымхо иалаигало арзаҳал ала Аӡбара иаӡбоит абекәынра ахахәылхреи русбарҭа ахаҭарнак далахәны.
3. Аӡбара иаднакылаз азыӡба анагӡара зҽацәыԥхьазкыз изкны Аӡбара иаднакылоит зда ԥсыхәа амам аҳасаб атәылауаҩра усмҩаԥгаратә закәанеидкыла инақәыршәаны. Аӡбара азыӡба анагаӡара цәгьашақә аҽацәыԥхьакра аҭыԥ анамоу, ахәыҷы дызхылҵыз, дзыцнымхо иалаигало арзаҳал иахәаԥшны Аӡбара иалшоит изҿлымҳарақәеи игәаанагарақәеи ҳасаб рзуны азыӡба ҿыц адкылара.
4. Ахәыҷы иҟынтәи хазы инхо, дызхылҵыз, азин имоуп ихәыҷы изкны адырра иоуларц ааӡарҭатә еиҿкаарақәа, ахәышәтәырҭатә еиҿкаарақәа, ауаатәыҩса рсоциалтә хьчарҭа аиҿкаарақәа рҟынтәи, убас убарҭ иреиԥшу егьырҭ аиҿкаарақәа рҟынтәи. Мап ацәкызар алшоит уи адырра иҭара, ахәыҷы иԥсҭазаареи игәабзиареи рзын шәарҭарак дызхылҵыз рҟынтә иамазар. Адырра дызхылҵыз иҭара мап ацәкра Аӡбарала иамакзар алшоит.
Ахәҭаҷ 69. Ахәыҷы иабду, ианду, иашьцәа, иаҳәшьцәа, иара убас, егьырҭ  иуацәа ибара рақәиҭра
1. Абду, анду, иашьцәа, иаҳәшьцәа, иара убас егьырҭ иуацәа ахәыҷы иҿцаара азин рымоуп.
2. Иаиигәоу ауацәа ахәыҷы иҿцаара дызхылҵқәаз, мамзаргьы руаӡәк мап ацәыркыр, абекәынреи ахахәылхреи русбарҭа ахәыҷы дызхылҵыз ирыднаҵар иалшоит ахәыҷы иуацәа ддырбара иаԥырхагамхартә.
3. Абекәынреи ахахәылхреи русбарҭа иаднакылаз аҳасаб ахаҵара дызхылҵыз мап ацәыркыр усҟан иааигәоу ауацәа мамзаргьы абекәынреи ахахәылхреи русбарҭа азин рымоуп ахәыҷы иҿцаара иаԥырхагоу аҭагылазаашьақәа раԥыхразы аӡбарҭа ашҟа азыҳәа алагалара. Аӡбара аимак еилнаргоит ахәыҷы изҿлымҳарақәа ирықәшәо игәаанагара хырҩа аҭаны. 
Аӡбара иаднакылаз азыӡба дызхылҵыз рҟынтәи зхарала анагӡара алымшаз ирызкны, Аӡбара иаднакылоит зда ԥсыхәа амам атәылауаҩра усмҩаԥгаратә закәанеидкыла инақәыршәаны зда ԥсыхәа амам аҳасабқәа.
Ахәҭаҷ 70. Ахәыҷы дызхылҵыз рзинқәа рыхьчара
1. Ахәыҷы закәандарыла, мамзаргьы аӡбара иамыӡбакәа дызхылҵыз дрыцәнызкыло дазусҭазаалакгьы иҟынтәи дызхылҵыз азин рымоуп иргьежьразы адҵақәҵа аҟаҵара.  Уи аҵыхәала аимак аныҟала ахәыҷы дызхылҵыз иақәиҭуп рзинқәа рыхьчаразы аӡбарҭа аныдҵаалара. 
Иқәыргыло адҵақәа ахәаԥшраан Аӡбара ақәиҭуп  ахәыҷы игәаанагара ҳасаб азуны иҟаҵоу адҵақәҵа анагӡара  мап ацәкра иара изҿлымҳарақәа ирзеицәоуп ҳәа алкаа иазкылсыр.
2. Ахәыҷы дызхылҵызгьы, зыҟны дыҟоугьы ишахәҭоу еиԥш иааӡареи еизҳареи рзеиҿкаауам ҳәа аӡбара ишьақәнаргылар усҟан ахәыҷы абекәынреи ахахәылхреи русбарҭа данаҭоит.
Ахәҭаҷ 71. Ахәыҷы дызхылҵыз рзинқәа рылахәдатәра
1. Ахәыҷы дызхылҵыз (руаӡәык) изинқәа ирылыхәдатәызар алшоит:
1) ахәыҷқәа ирызкны изхылҵыз ирыду ауалԥшьақәа рынагӡара рҽацәыԥхьакра,  уа иналаҵаны, гәаӷшақә ахәыҷы иааӡаԥса амшәара;
2) иҵыҵӷәырку ҽыҵгада ахшараиурҭа аҟынтәи ахәыҷы игара мап ацәкразы, мамзаргьы даҽа хәшәтәырҭак аҟынтәи, ахәыҷааӡарҭа аҟынтәи, ауааԥсыра рсоциалтә зинхьчарҭа аҟынтәи, иара убас иарбанызаалак урҭ иреиԥшу даҽа еиҿкаарак аҟынтәи ахәыҷы имгара;
3) ахәыҷы дызхылҵыз ирнаҭо рзинқәа цәгьашақә рхархәара;
4) мҽыӷрала ахәыҷқәа рызныҟәара, уа иналаҵаны, ахәыҷқәа мыхәҿалеи, психикалеи рымчмырхара, иара убас, ирымоу асагәралакьымсратә зин аилагара аҽазкра;
5) арыжәтә чымазареи арҩашьыгатә чымазареи зыхьуа;
6) ахәыҷқәа ирызкны мамзаргьы аиԥшәмацәа руаӡәык егьи изкны игәҭаку рыԥсҭазаареи ргәабзиареи ирыԥырхагоу  ацәгьаура аҟаҵара.
Ахәҭаҷ 72. Ахәыҷқәа зхылҵыз рзинқәа рылахәдатәра аԥҟарақәа
1. Ахәыҷқәа зхылҵыз рзинқәа рылахәдатәразы азыӡба аднакылоит Аӡбара.
Ахәыҷы изку дызхылҵыз рзинқәа рылахәдатәразы аусқәа ирыхәаԥшуеит еиԥшәымацәоу руаӡәык мамзаргьы урҭ зыԥсахуа, мамзаргьы апрокурор иаларгало арзаҳал ала, иара убас, ахәыҷқәа рзинқәа рыхьчара зду аиҿкаарақәа (абекәынреи ахахәылхреи русбарҭа, зықәра намӡац русқәа ирызку акомиссиа, ахәаҷыеибацәеи изхылҵыз рхылԥшрада иқәхаз ахәыҷқәеи ирызку аиҿкаарақәа  уҳәа убас егьырҭгьы) иаларгало арзаҳалқәа рыла.
2. Ахәыҷы изку дызхылҵыз рзинқәа рылыхәдатәразы аус Аӡбара анахәаԥшуа апрокурор, абекәынреи ахахәылхреи русбарҭа ахаҭарнак алахәуп.
3. Ахәыҷы изку дызхылҵыз рзинқәа рылахәдатәразы аус ахәаԥшраан Аӡбара иаӡбоит ззинқәа ирылахәдатәу руаӡәык иҟынтәи ахәыҷқәа рааӡаԥса ақәынкылара азҵаара.
4. Ахәыҷы изку дызхылҵыз рзинқәа рылахәдатәразы аус ахәаԥшраан изхылҵыз рыҟаҵамҭаҿы ишьақәыргылахар ашьаусҭакԥхықәра зыхҟьо аумҭа Аӡбара иахәҭоуп аацҳамҭа апрокурор изышьҭра.
5. Ахәыҷы изку дызхылҵыз рзинқәа рылахәдатәразы Аӡбара азыӡба анаднакыла ашьҭахь хымш рыҩныҵҟала иахәҭоуп уи азыӡба агәылҩаа ахәыҷы иира аҳәынҭқарратә ҭаҩра ахьахысыз Аҭаацәаратә ҭагылазаашьазы актқәа рҭаҩырҭа ашҟа ашьҭра.
Ахәҭаҷ 73. Ахәыҷы дызхылҵыз рзинқәа рылыхәдатәра аҵыхәтәақәа
1.  Ахәыҷы изку дызхылҵыз рзинқәа ирылыхәдатәхаз ахәыҷи дареи реиуара иабзоураны ирымоу азинқәа зегьы рцәыӡуеит, уа иналаҵаны ахылҵ иҟынтәи ахныҟәгага (абри Азакәанеидкыла ахәҭаҷ 89), иара убас, ахәыҷқәа змоу рзы ишьақәыргыло аԥыжәатә зинқәеи аҳәынҭқарратә цхыраагӡақәеи.
2. Ахәыҷы дызхылҵыз рзинқәа ирылыхәдатәхаз рхәыҷқәа рныҟәгаразы ирыду ауалԥшьақәа рынагӡараҿы рхы иақәиҭхаӡом.
3. Ахәыҷы дызхылҵыз руаӡәык рзинқәа ирылыхәдатәхази иара ахәыҷы уи нахыстәи реицынхара азҵаара аӡбоит Аӡбара, анхарҭатә закәанԥҵара инарықәыршәаны.
4. Дызхылҵыз рзинқәа рылыхәдатәхаз урҭ азинқәа дыззылыхәдатәхаз ахәыҷы, иара изинқәа шимо даанхоит, уа тналаҵаны анхарҭа ҩны (ауаҭах) ахатәра мамзаргьы ахархәаратә зин, иара убас, изхылҵызи егьырҭ руацәеи дареи ирыбжьоу аиуара шьаҭас измоу амазаратә зинқәа, иара убас ашьҭрамҭа аиоура.
5. Ахәыҷы дызхылҵыз рзинқәа рылыхәдатәраан урҭ азинқәа ирылахәдатәым ан мамзаргьы аб дирҭоит, ус акәымкәа аҩыџьагьы рзинқәа ирылыхәдатәны руаӡәык иҭара залымшозар усҟан ахәыҷы абекәынреи ахахәылхреи русбарҭа дарҭоит.
6. Ахәыҷы дызхылҵыз рзинқәа инарылахәдатәха ашьҭахь ахәыҷы хшарак иаҳасабала ааӡара игара алшоит дызхылҵыз рзинқәа аӡбарала инарылыхәдатәха инаркны хымз иреиҵамкәа аамҭа аныбжьыслакь ашьҭахь.
Ахәыҷы 74. Ахәыҷы дызхылҵыз рзинқәа реиҭашьақәыргылара
1. Ахәыҷы дызхылҵыз (урҭ рахьтә руаӡәык) рзинқәа реиҭашьақәыргылара алшоит урҭ рхымҩаԥгашьа, рыԥсҭазаара аиҿкаашьа, ахәыҷы иааӡара азныҟәашьа еиӷьу ала аиҭакра аҭыԥ анамоу. 
2. Ахәыҷы дызхылҵыз рзинқәа еиҭашьақәныргылоит Аӡбара ззинқәа ирылыхәдатәу иалаигало арзаҳал ала. Ахәыҷы дызхылҵыз рзинқәа реиҭашьақәыргылара иазку аусқәа. Аӡбара иаӡбоит абекәынра (ахахәылхра) аусбарҭеи иара убас апрокурори алархәны.
3. Ахәыҷы дызхылҵыз рзинқәа аиҭашьақәыргылара азҵаара иацахәаԥшызар алшоит дызхылҵыз рышҟа ахәыҷы иргьежьразы адҵақәҵагьы. 
4. Аӡбара ахәыҷы игәаанагара хырҩа аҭаны, дызхылҵыз изинқәа реиҭашьақәыргыларазы дызхылҵыз иалаигало аҳәара анагӡара мап ацәкызар алшоит уи иара ахәыҷы изҿлымҳарақәа ирықәымшәозар.
Жәашықәса зхыҵхьо ахәыҷы изкны ззинқәа ирылыхәдатәу дызхылҵыз рзинқәа аиҭашьақәыргыларазы алшоит иара ахәыҷы дақәшаҳаҭны мацара.
Ахәыҷы дызхылҵыз излыхәдатәу рзинқәа аиҭашьақәыргылара ҟалаӡом иара ахәыҷы хшарас ааӡара дыргахьазар, насгьы, ааӡара игара уи иазку азыӡба аԥыхымзар. (Абри Азакәанеидкыла ахәҭаҷ 144).
Ахәҭаҷ 75. Ахәыҷы дызхылҵыз рзинқәа рырмаҷра 
1. Ахәыҷы изҿлымҳарақәа хырҩа рзуны Аӡбара иалшоит ахәыҷы дызхылҵыз  (ма руаӡәык) рзинқәа рылыхәдатәымкәа ахәыҷы имхра азыӡба аднакылар (дызхылҵыз рзинқәа рырмаҷра).
2. Ахәыҷы дызхылҵыз (ма руаӡәык) ирхарамкәаны изҭашәаз ахәыҷы изы ашәарҭара аҭагылазаашьа иахҟьаны ахәыҷы дара рызныжьра алымшозар (ахшыҩчымазара, мамзаргьы ишәарҭоу даҽа чмазарак, ишәарҭоу аҭагылазаарақәа реиқәшәара) дызхылҵыз рзинқәа рмаҷзар ҟалоит.
Дызхылҵыз (ма руаӡәык) рзинқәа рырмаҷра алшоит иара убас дызхылҵыз (мамзаргьы руаӡәык) рхымҩаԥгашьа иахҟьаны дара рҿы иааныжьра шәарҭазар, аха изинқәа рылыхәдатәразы иазхаша ашьҭақәа анышьақәыргылам. Дызхылҵыз рзинқәа рырмаҷразы Аӡбара азыӡба анаднакылаз инаркны фымз рыҩныҵҟала рхымҩаԥгашьа аҽанамԥсах абекәынреи ахахәылхреи русбарҭа иауалԥшьоуп ахәыҷы дызхылҵыз рзинқәа рылыхәдатәразы азыҳәатә рзаҳал алагалара. Ахәыҷы изҿлымҳарақәа инарықәыршәаны абекәынреи ахахәылхреи румбарҭа ақәиҭуп фымз нҵәаанӡагьы ахәыҷы дызхылҵыз (ма руаӡәык) рзинқәа рылыхәдатәразы азыҳәа алагалара.
3. Ахәыҷы дызхылҵыз рзинқәа рырмаҷразы азыҳәатә рзаҳал алагалазар ҟалоит ахәыҷы изааигәоу иуацәа, зықәра намӡац рзинқәа рыхьчара зду аусбарҭақәеи аиҿкаарақәеи (абри Азакәанеидкыла а-ҷ 72 актәи ахәҭа), ашкол аҟынӡатәи аҵараиурҭатә еиҿкаарақәа рыла, азеиԥшҵараиоурҭатә еиҿкаарақәа, иара убас егьырҭ аиҿкаарақәеи апрокурори рыла.
4. Ахәыҷы дызхылҵыз рзинқәа рырмаҷра иазку аусқәа Аӡбара ахәаԥшуеит апрокурори, абекәынреи (ахахәылхреи) русбарҭақәа алахәны.
5. Ахәыҷы дызхылҵыз рзинқәа рырмаҷра иазку аусқәа рыхәаԥшраан Аӡбара иаӡбоит ахәыҷы иааӡаԥса дызхылҵыз (мамзаргьы руаӡәык) иршәаразы азҵаарагьы.
6. Ахәыҷы дызхылҵыз рзинқәа рырмаҷразы Аӡбара иаднакылаз азыӡба амчра анаиоу инаркны хымш рыла уи азыӡба агәылҩаа шьҭызароуп ахәыҷы дышиз ала аҳәынҭқарратә ҭаҩра ахьымҩаԥгаз аҭаацәаратә ҭагылазаашьазы актқәа рҭаҩырҭа ашҟа.
Ахәҭаҷ 76. Ахәыҷы дызхылҵыз рзинқәа рырмаҷра аҵыхәтәақәа
1. Ахәыҷы дызхылҵыз рзинқәа аӡбара ала иззырмаҷу ирцәыӡуеит хаҭала ахәыҷқәа рааӡара азин, иара убас, ахәыҷқәа змоу рзы ишьақәыргылоу аԥыжәаратә зинқәеи аҳәынҭқарратә цхыраагӡақәеи.
2. Ахәыҷы дызхылҵыз рзинқәа рырмаҷра уи ахәыҷи иныҟәгаразы ирыду ауалԥшьақәа рынагӡара аҟынтәи ахақәиҭра роуӡом.
3. Ахәыҷы дызхылҵыз рзинқәа рырмаҷра зызку ахәыҷы иара изинқәа шимоу даанхоит, уа иналаҵаны анхарҭа ҩны (ауаҭах) ахатәра мамзаргьы ахархәаратә зин, иара убас, ахәыҷқәа зхылҵызи егьырҭ рыуацәеи дареи ирыбжьоу  аиуара шьаҭас измоу амазаратә зинқәа, уа иналаҵаны ашьҭрамҭа аиоура.
4. Ахәыҷы дызхылҵқәаз аҩыџьагьы рзинқәа рмаҷзар усҟан ахәыҷы абекәынреи ахахәылхреи русбарҭа дарҭоит.
Ахәҭаҷ 77. Ахәыҷы дызхылҵыз рзинқәа рырмаҷра зыдҳәалоу ахәыҷы иани, иаби, иареи реибабарақәа  
Ззинқәа аӡбарала рхәыҷқәеи дареи реиқәшәарақәа иақәиҭызар алшоит урҭ реиқәшәарақәа ахәыҷқәа ирзеицәоу анырра рнамҭозар. Ахәыҷи дызхылҵызи реиқәшәарақәа абекәынреи ахахәылхреи русбарҭа, мамзаргьы абекәын (ахахәылхҩы) ма ахәыҷы зыҟны дыҟоу аиҿкаара ахадара ақәшаҳаҭзароуп.
Ахәҭаҷ 78. Ахәыҷы дызхылҵыз рзинқәа рырмаҷра аԥыхра
1. Ахәыҷы изку дызхылҵыз рзинқәа рырмаҷра шьаҭақәас ирымаз хьшәазар, ахәыҷы дызхылҵыз (мамзаргьы руаӡәык) иаларгало азыҳәатә арзаҳал ала иҵыҵӷәыркны аӡбара иалшоит абри азакәанеидкыла ахәҭаҷ 76 ала иазыԥхьагәаҭоу аԥкрақәа ахәыҷы дызхылҵыз (ма руаӡәык) иргьежьразы иара убас ирзалхыз аԥкрақәа аԥыхразы азыӡба адкылара.
2. Ахәыҷы дызхылҵыз (ма руаӡәык) рахь иргьежьра иара изҿлымҳарақәа ирԥырхагазар игәаанагара хырҩа аҭаны Аӡбара азыҳәаратә рзаҳал анагӡара мап ацәнакыр илшоит. 
Ахәҭаҷ 79. Ахәыҷы иԥсҭазаареи ма игәабзиареи хаҭала ашәарҭараҵәҟьа ианҭагыло ирымхра
1. Ахәыҷы иԥсҭазаареи игәабзиареи ашәарҭараҵәҟьа ианҭагыло абекәынреи ахахәылхреи русбарҭа ақәиҭуп дызхылҵыз мамзаргьы ахәыҷы знапаҿы дыҟоу даҽа џьоукы, зыԥшра ҟамҵакәа ирымхра.
Зыԥшра ҟамҵакәа ахәыҷы ирымхра абекәынреи ахахәылхреи русбарҭа ақәиҭуп уи азы аҭыԥантәи аҳәынҭқарратә усбарҭа иаднакыло иахәҭоу акт аҵаҵӷәы ала.
2. Абекәынреи ахахәылхреи русбарҭа ахәыҷы данрымырхлакь зыԥшра ҟамҵакәа апрокурор адырра ирҭароуп, ахәыҷы аамҭала дахьабаша аҭыԥ изырԥшаароуп уи анаҩсан аҭыԥантәи аҳәынҭқарратә усбарҭа ахәыҷы ирымхразы акт анаднакыла аҽны инаркны бжьымшы рыҩныҵҟала абекәынреи ахахәылхреи русбарҭа иадуп ахәыҷы дызхылҵыз рзинқәа рылыхәдатәра мамзаргьы урҭ рзинқәа рырмаҷра азы азыҳәаратә рзаҳал аӡбара ашҟа алагалара.
Ахәҭаҷ 80. Ахәыҷы иааӡара иазку аимакқәа  Аӡбара анахәаԥшуа абекәынреи ахахәылхреи русбарҭа алахәра
1. Ахәыҷқәа рааӡара иадҳәалоу аимакқәа аӡбарҭаҿы ианрыхәаԥшуа ахәыҷы ихьчаразы азыҳәаратә рзаҳал алазгалазаалакгьы, аус ахәаԥшра (аӡбара) иалархәызароуп абекәынреи ахахәылхреи русбарҭа.
2. Абекәынреи ахахәылхреи русбарҭа ахаҭарнак иуалԥшьоуп ахәыҷы иԥсҭазаашьеи, ахәыҷы иааӡара иашьҭоу ауаҩы иԥсҭазаашьеи ҭҵааны аимак аилыргара иацхраауа, аҭҵааратә акти уи аҵыҵӷәала ишьақәыргыло ахыркәшеи аӡбараҿ ацәыргара.
Ахәҭаҷ 81. Ахәыҷқәа рааӡара иадҳәалоу аимакқәа ирызку Аӡбаратәи азыӡбақәа рынагзара 
1. Ахәыҷқәа рааӡара иадҳәалоу аусқәа рыла Аӡбара иаднакылаз азыӡбақәа наигӡоит азыӡба нагӡаҩы атәылауаҩра усмҩаԥгаратә закәанеидкыла аԥҟарақәа  инарықәыршәаны.
Ахәыҷы дызхылҵыз мамзаргьы ихахәылхҩыс знапы дану даҽаӡәы Аӡбара азыӡба анагӡара иаԥырхагахозар, усҟан урҭ ирызкны атәылауаҩра аусмҩаԥгаратә закәанԥҵарала иазыԥхьагәаҭоу зда ԥсыхәа амам аҳасаб ахархәара аҭахуп.
2. Ахәыҷы дызмоу димхны даҽаӡәы диҭаразы Аӡбара азыӡба дцаларала анагӡара мҩаԥысуеит абекәынреи ахахәылхреи русбарҭа ахаҭарнак хымԥада далахәны, ахәыҷы дзырҭо далахәны, иара убас, зда ԥсыхәа амам аҭагылазаашьақәа аныҟо – Аҩныҵҟатәи Аусқәа русбарҭа ахаҭарнак далахәны.
Ахәыҷы даҽаӡәы диҭаразы аӡыӡба ахәыҷы изҿлымҳарақәа ԥырхага рмоуа анагӡара анзалымшо, Аӡбара иаднакыло аҳәаақәҵа инақәыршәаны аамҭала ахәыҷы диагазар алшоит ааӡарҭатә еиҿкаара ашҟа, ахәышәтәырҭатә еиҿкаара ашҟа, иара убас, ауааԥсыра рсоциалтә зинхьчаратә еиҿкаара ашҟа, мамзаргьы иарбанзаалакгьы урҭ иреиԥшу еиҿкаарак ашҟа.
V. Аҟәша. Аҭаацәара алахәылацәа ааӡаԥсазы руалԥшьақәа
13. Ахы. ааӡаԥса ашәаразы ахшаа дызхылҵызи ахәыҷқәеи руалԥшьақәА
Ахәҭаҷ 82. Ахшаа дызхылҵыз зықәра намӡац рхәыҷқәа рныҟәгаразы руалԥшьақәа
1. Ахшаа дызхылҵыз ируалԥшьоуп зықәра намӡац рхәыҷқәа рныҟәгара. Зықәра намӡац ахәыҷқәа рныҟәгара азнагашьа аԥҟареи аформеи изхылҵыз рхала ишьақәдыргылоит.
Абри Азакәанеидкыла 16-тәи ахы инақәыршәаны ахшаа зхылҵыз азин рымоуп рхала зықәра намӡац рхәыҷқәа рныҟәгара иазку аиқәшаҳаҭра (ааӡаԥса ашәаразы аиқәшаҳаҭра) рыбжьаҵара.
2. Ахшаа зхылҵыз зықәра намӡац рхәыҷқәа рныҟәгага рырымҭозар усҟан ахәыҷқәа рныҟәгаразы ахархәагақәа (ааӡаԥса) рықәынкылахоит, Аӡбара ала.
3. Ааӡаԥса ашәаразы ахшаа зхылҵыз аиқәшаҳаҭра анрыбжьам, зықәра намӡац ахәыҷқәа рныҟәгага изхылҵыз ианыҟарымҵо, иара убас аӡбара ашҟа азыҳәаратә рзаҳал изхылҵыз рҟынтәи ианыҟам, усҟан абекәынреи ахахәылхреи русбарҭа азин амоуп зықәра намӡац ахәыҷқәа рааӡаԥса изхылҵыз рықәынкыларазы азыҳәаратә рзаҳал алагалара.
Ахәҭаҷ 83. Зықәра намӡац ахәыҷқәа рааӡаԥса Аӡбара ала изхылҵыз ирықәныркыло ашәагаа
1. Зықәра намӡац рааӡаԥса ашәаразы ахшаа дызхылҵыз аиқәшаҳаҭра анрыбжьам,  ааӡаԥса есымза ашәара рыдлоит анаҩстәи ашәагаақәа аӡбара азыӡба ала ирықәшәо: хәыҷык дахьыҟоу  – мызктәи илагала ԥшьыџьара ишаны хәҭак, ҩыџьа ахәыҷқәа ахьыҟоу – мызктәи илагала хыџьара ишаны хәҭак, хҩык ахәыҷқәа мамзаргьы еиҳаны ахәыҷқәа ахьыҟоу ааӡаԥса зықәныркыло мызкы имоу иуалафахәы мамзаргтьы даҽа лагалак абжа.
2. Аиԥшәымара аҩганкгьы рмазаратә ҭагылазаашьа мамзаргьы рҭаацәаратә ҭагылазаашьа иара убас хшыҩзышьҭра зуҭаша даҽа ҭагылазаашьакқәак ыҟазар хырҩа рзуны Аӡбара иалшоит хыхь иарбоу ахәҭақәа рыцҵара мамзаргьы рыгырхара.
Ахәҭаҷ 84. Зықәра намӡац ахшара рааӡаԥса ақәынкылара зықәшәо ауалафахәы мамзаргьы даҽа лагалак рыхкқәа 
Зықәра намӡац рзы ааӡаԥса ақәынкылара зықәшәо ауалафахәыхкқәа мамзаргьы даҽа лагалак ахшаа дзауз ирауа  мааҭла мамзаргьы атәымтәылатәи авалиута ала, абри Азакәанеидкыла ахәҭаҷ 83 инақәыршәаны ишьақәнаргылоит Аԥсны Аҳәынҭқарра аминистрцәа реилазаара.
Ахәҭаҷ 85. Зықәра намӡац ахәыҷқәа рааӡаԥса ҵыхәаԥҵәаралатәи шәагаала ақәынқылара.
1. Зықәра намӡац ахшара рааӡаԥса ашәаразы изхылҵыз аиқәшаҳаҭра рыбжьамзар, иара убас, ахәыҷқәа рааӡаԥса ашәара зуалу изхылҵыз рахьтә руаӡәык иуалафахәы мамзаргьы имоу даҽа лагалак еиԥҟьауазар, аҽаԥсахуазар, мамзаргьы уи иуалафахәы ишеибгоу мамзаргьы хәҭак шьарала мамзаргьы атәым валиутала иауазар, мамзаргьы уи имазар ауалафахәы ма даҽа лагалак, иара убас даҽа ҭагылазаашьак аныҟо иуалафахәы ма даҽа лагалак ааӡаԥса хәҭаалатәи ақәынкылара залымшозар аганқәа руаӡәк изҿлымҳарақәа аруадаҩуазар мамзаргьы ирԥырхагахозар Аӡбара ақәиҭуп ааӡаԥса ашәагаа иҵыхәаԥҵәаратәалаиу мааҭла ашьақәыргылара мамзаргьы хәҭаалатәлеи ҵыхәаԥҵәаралатәлеи ааӡаԥсақәа еицишәауа рышьақәыргылара (абриа Азакәанеидкыла ахәҭаҷ 83 иақәшәауа).
2. Ҵыхәаԥҵәаралатәи ааӡаԥса ашәагаа Аӡбара иҳәаақәнаҵоит ахәыҷы ԥара-шьарала уаанӡатәи иҭагылазаашьа иахьынӡазалшо иазааигәаны насгьы дызхылҵыз аҩганкгьы (аҩыџьагьы) рмазаратәи рҭаацәарақәеи рҭагылазаашьа иара убас егьырҭ хшыҩзышьҭра зҭатәу аҭагылазаашьақәа хырҩа рзуны.
3. Ахшара зхылҵыз аҩыџьагьы ахәыҷқәа рыцынхозар мазарала еиҳа иалаҟо иҟынтәи змазара еиҵоу иауа ааӡаԥса Аӡбара (ишьақәнаргылоит) иҳәаақәнаҵоит абри ахәҭаҷ аҩбатәи ахәҭа иақәшәо ҵыхәаԥҵәаралатәи шәагаала.
Ахәҭаҷ 86. Изхылҵыз рхылыԥшарда инхаз ахәыҷқәа рзыҳәан ааӡаԥса ақәынкылареи уи ахархәареи
1. Изхылҵыз рхылыԥшрада инхаз ахәыҷқәа рзыҳәан ааӡаԥса абри Азакәанеидкыла ахәҭаҷқәа 83-85 рыԥҟарақәа ирықәшәо изхылҵыз ирықәынкыланы ахәыҷқәа рхахәылхҩы ирҭоит.
2. Изхылҵыз рыхлыԥшрада инхаз ахәыҷқәа рзыҳәаны изхылҵыз ирықәынкыло ааӡаԥса рышьҭуеит ахәыҷқәа ахьыҟоу ахәыҷыааӡарҭатә еиҿкаарақәа, ахәышәтәырҭатә еиҿкаарақәа, ауааԥсыра рсоциалтә зинхьчаратә еиҿкаара, иара убас, иарбанзаалакгьы урҭ иреиԥшу аиҿкаарақәа рхыԥхьаӡаларҭақәа рышҟа, уаҟа ахәыҷқәа хаз-хазы досу иԥарақәа иара ихьӡала изҭаргалоит.
Еиқәыԥхьаӡоу аиҿкаарақәа ақәиҭуп ироуз ааӡаԥсатә ԥарақәа абанкқәа рышҟа алаҵара. Ааӡаԥсатә ԥарақәа абанк аҟны ирымаз ахархәаразы иаланагалаз анаӡын ԥара аҟынтәи абжа хыхь иарбоу аиҿкаарақәа ахәыҷқәа рныҟәгаразы инырхуеит. Ахәыҷы дахьыҟоу аиҿкаара аҟынтәи данықәҵуа, ихьӡала иааз ааӡаԥсеи уи иҟанаҵаз анаӡын аҟынтәи ҩынежәижәаба наӡын (абжа) ахәыҷы ихьӡала абанк ҷыдаҿ иаарту ахыԥхьаӡаларҭахь ирышьҭуеит.
Ахәҭаҷ 87. Ааӡаԥса аиоуразы зықәра наӡахьо зхы изамыхәо ахәыҷқәа рзин 
1. Зықуранаӡахьо зхы изамыхәо ацхыраара зҭаху ахәыҷқәа рныҟәгара уалԥшьас изхылҵыз ирыдуп.
2. Ааӡаԥса ашәаразы аиқәышаҳаҭра зхы изамыхәо ахәыҷи уи дызхылҵызи ирыбжьамзар, Аӡбара иҵыхәаԥҵәаратәиу шәагаала ԥараны есымза, мзаралеи ҭаацәаралеи рҭагылазаара иара убас хшыҩзышьҭра зуҭаша иҟоу даҽа ҭагылазаашьақәак  иахәаԥшны, ааӡаԥса шьақәнаргылоит.
Ахәҭаҷ 88. Ахәыҷқәа рзы ихарҭәаагоу аныхтәқәа рныхразы изхылҵыз рҽалархәра
1. Ачымазара бааԥс мамзаргьы агра бааԥс аиоура ирыхҟьаны зықәра намӡац мамзаргьы зықәра наӡахьо ахәыҷ хымхәақәа ихарҭәаагоу аныхтәқәа анырҭаху, уи азы аиқәшаҳаҭра бжьамзар, изхылҵыз аҩыџьагьы Аӡбара ала ирыдҵазар алшоит ихарҭәаагоу аныхтәқәа рныхраҿы аҽалархәра.
Ихарҭәаагоу аныхтә ашәагааи уи анагӡашьеи шьақәнаргылоит Аӡбара ахәыҷқәа зхылҵыз рмазаратә-ҭаацәаратә ҭагылазаара, иара  убас егьырҭ хырҩа ззура ахәҭоу аганқәа рызҿлымҳарақәа  хшыҩзышьҭра рзуны есмыза ишәалатәу ҵыхәаԥҵәаралатәи шәагаала.
2. Аӡбара ала ахәыҷқәа зхылҵыз ирыдҵазар алшоит иҟарҵаз ихарҭәаагоу аныхтәқәа рнаҩсангьы, зда ԥсыхәа амам уи нахыстәи аныхтәқәа рҿы аҽалархәра.
Ахәҭаҷ 89. Изхылҵыз рныҟәгаразы зықәра наӡахьо ахшаара руалԥшьақәа
1. Зықәра наӡахьо акрура зылшо ахшаара акрура злымшо ацхыраара зҭаху, изхылҵыз рныҟәгареи рыгәцаракреи руалуп.
2. Изхылҵыз гәцаразымкуа зықәра наӡахьо акрура зылшо ахшара изхылҵыз рныҟәгаԥса Аӡбара ирықәннакылоит уи аныҟәгаԥса ашәаразы аиқәшаҳаҭра ахшареи изхылҵызи ирыбжьамзар.
3. Ахәыҷқәа зегьы хаз-хазы ирықәныркыло аныҟәгаԥса ашәагаа Аӡбара ишьақәнаргылоит, ахәыҷқәеи ахәыҷқәа зхылҵызи рмазаратә-ҭаацәаратә ҭагылазаара, иара убас, егьырҭ хырҩа ззура ахәҭоу аганқәа рызҿлымҳарақәа хшыҩзышьҭра рзуны, есымза ишәалатәу аԥара ҵыхәаԥҵәаралатәи шәагаала.
4. Изхылҵыз иныҟәгаԥса ашәагаа ашьақәыргылараан, уи аныҟәгаԥса ашәаразы иҟаҵоу адҵақәҵа зыдгало ихшаз рахьынтәи аӡә иакәзаргьы гәыԥҩык ракәзаргьы, Аӡбара ақәиҭуп зықәра наӡахьо, акрызуа ахшаа зегьы еицырзеиԥшны есымза ишәалатәу ҵыхәаԥҵәаралатәи шәагаала изхылҵыз иныҟзгаԥса ԥараны рықәынкыларазы ҳасаб адкылара.
5. Акрыззымуа, ацхыраара зҭаху изхылҵыз рныҟәгаразы ирыду ауалԥшьа анагӡара аҟынтәи зықәра наӡахьо акрызуа ахшара рхы иақәиҭтәызар алшоит урҭ анхәыҷқәаз рааӡараҿы изхылҵыз ирыдыз ауалԥшьа шынармыгӡоз Аӡбара ала ианышьақәнаргылаха.
Ахәыҷқәа зхылҵуа рхәыҷқәа ирызкны ирымоу рзинқәа аӡбарала ирылахәдатәу рзы аныҟәгаԥса ашәара зықәра наӡахьо ахәыҷқәа ирыдлаӡом.
Ахәҭаҷ 90. Зықәра наӡахьо ахшара изхылҵыз рзы ихарҭәаагоу аныхҭәқәа рыҟаҵараҿ аҽалархәра
1. Зықәра наӡахьо ахшаара изхылҵыз гәцаракрада ианырзыҟо насгьы изхылҵыз шамахамзар иҟамло аҭагылазаашьа ианақәшәа (ачымазара хьанҭа, агра аиоура, адыртәала иџьабааԥса ашәара анаҭаху, убас егьырҭгьы) зықәра наӡахьо ахшара ирыдҵазар алшоит урҭ рзыҳәан зда ԥсыхәа амам ихарҭәаагоу аныхтәқәа.
2. Ахшара досу иқәшәо ихарҭәаагоу аныхтәқәа рынагӡашьеи урҭ ашәахтәқәа рышәагааи ҳәаақәнаҵоит Аӡбара, ахшареи урҭ зхылҵызи рмазаратә-ҭаацәаратә ҭагылазаара иара убас егьырҭ хырҩа ззура ахәҭоу аганқәа разҿлымҳарақәа хшыҩзышьҭра рзуны, Абри Азакәанеидкыла ахәҭаҷ 89 ахәҭақәа 3, 4, 5 рҭагылазаарақәа ирыкәыршәаны.
3. Ихарҭәаагоу аныхтәқәа рынагӡашьа аԥҟарақәеи урҭ рышәагеи шьақәыргылазар алшоит аҩганк реиқәшаҳаҭра ала.
14 Ахы. аиԥшәымацәеи уаанӡа еиԥшәымацәази рныҟәгаԥсатә хыдҵақәа
Ахәҭаҷ 91. Еиԥшәымацәоу рныҟәеибагаразы руалԥшьақәа
1. Аиԥшәымацәа мазарала аӡәи-аӡәи аицхыраара руалԥшьоуп.
2. Аныҟәгаԥса ашәаразы аиқәшаҳаҭра аиԥшәымацәа ирыбжьамзар ацхырааразы мап зыцәку аԥшәма аӡбара ала аныҟәгаԥса ишәаразы адҵақәҵа аҟаҵара дақәиҭуп:
1) акрура злымшо инанагам аԥшәма;
2) зцәазтәымкәа иҟоу хшара длоуаанӡа, иара убас хшара данлоулак ирзеиԥшу ахәыҷы хышықәса ихыҵаанӡа.
3. Ирзеиԥшу ахәыҷы, каҩыбжа жәаа шықәса ихыҵаанӡа имаҵ зуа (ихылаԥшуа) инанагам аԥшәма,  мамзаргьы дани инаркны ауаҩыбжаразы 1 агәыԥ змоу ихылаԥшуа инанагам аԥшәма
Ахәҭаҷ 92. Еиԥшәымацәахаз реиԥшәымара анаԥырх ашьҭахь аныҟәгаԥса аиоуразы рзин
1. Аныҟәгаԥса аиоуразы, уаанӡа ԥыхьатәи мазарала иалаҟоу иҟынтәи аныҟәгаԥса аиоура азы Аӡбарҭа ала аԥҟадҵа аҟаҵара иақәиҭуп:
1) зцәа зтәымкәа иҟоу ԥахьатәи аԥшәмацәа иара убас ирзеиԥшу ахшара данлоу нахыс хышықәса ҵаанӡа;
2) ирзеиԥшу ахәыҷы уаҩыбжа жәаа шықәса ихыҵаанӡа, имаҵ зуа (ихылаԥшуа) инанагам аԥшәма, мамзаргьы ахәыҷы дани инаркны 1 агәыԥ змоу ихылаԥшуа ԥыхьатәи инанагам аԥшәма;
3) еиԥшәымацәаз реиԥшәымара аԥырхаанӡа акрура злымшо иҟалахьаз инанагам, мамзаргьы ианеилыҵ ашьҭахь шықәсык ҵаанӡа акрура злымшо иҟалаз, инанагам ԥыхьатәи аԥшәма;
4) инанагам аԥшәма змазара маҷу, атәанчаратә қәра ианеилыҵ нахыс хәышықәса ҵаанӡа инызҵыз, насгьы аиԥшәымара акыр аамҭа еицалазар.
2. Аныҟәгаԥса ашәагаа насгьы, уи аныҟәгаԥса ашәашьа ианеилыҵ ашьҭахь ԥыхьатәи иԥшәма (лыԥшәма) лызшәара (изшәара) аԥҟара шьақәыргылазар алшоит ԥыхьа еиԥшәымацәаз реиқәшаҳаҭра ала.
Ахәҭаҷ 93. Еиԥшәымацәоуи ԥыхьа еиԥшәымацәази рзы Аӡбара ала ирықәныркыло аныҟәгаԥсақәа
Аныҟәгаԥса ашәаразы аиԥшәымацәа (ԥыхьатәи аиԥшәымацәа) рыбжьара аиқәшаҳаҭра аныбжьам аӡбара аԥҟара ала ирықәныркыло аныҟәгаԥса ашәагаа шьақәнаргылоит Аӡбара аиԥшәмацәа (ԥыхьатәи аиԥшәмацәа) рмазаратә-ҭаацәаратә ҭагылазаара, иара убас егьырҭ хырҩа ззура ахәҭоу аганқәа рызҿлымҳарақәа хшыҩзышьҭра рзуны есымза ишәалатәу ҵыхәаԥҵәаралатәи ашәагаа ала.
Ахәҭаҷ 94. Аиԥшәымацәа руаӡәык егьи иныҟәгаразы иду ауалԥшьа аҟынтәи ихы иақәиҭтәра мамзаргьы уи ауалԥшьаҿҳәара аркьаҿра. 
Аиԥшәымацәа руаӡәык акрыззымуа ацхыраара иаргәаҟуа аԥшәма иныҟәгаразы иду ауалԥшьа аҟынтәи ихы  иақәиҭтәра мамзаргьы уи ауалԥшьа анагӡара ашәара аҿҳәара аркьаҿра Аӡбара иалшоит ианеиԥшәымацәо аамҭазы аиԥш реиԥшәымара анаԥыххалакь аамҭазгьы Аӡбара  иалшоит анаҩстәи аҭагылазаашьақәа рыла: 
1) ацхыраара зҭаху акрыззымуа аԥшәма акры изымуа арыжәтәи арҩашьыгатә маҭәашьари иҽрыдцалара мамзаргьы гәҭакылатәи ацәгьаура иҟаиҵаз ирыхҟьаны дҟалазар;
2) аиԥшәымацәа реицынхара аамҭа маҷызҭгьы;
3) аныҟәгаԥса азшәара иаҳәауа аԥшәма аҭаацәа рҿы реиԥшәмара аԥыххаанӡа ишахәҭам ихы мҩаԥигозҭгьы.
15 Ахы. аҭаацәараҿ егьырҭ алахәылацәа ааӡаԥса (аныҟәгаԥса) ашәаразы руалԥшьақәа
Ахәҭаҷ 95. Аишьцәа аиҳәшьцәа, зықәра намӡаци зхы изамыхәои рныҟәгаразы зықәра наӡахьо рашьцәеи раҳәшьцәеи руалԥшьақәа
1. Ацхыраара иаргәаҟуа зықәра намӡац ахәыҷқәа изхылҵыз рҟынтәи ааӡаԥса роура залымшо ианыҟоу азин рымоуп аӡбаратә ԥҟарала зџьаԥса аиоуратә қәра наӡахьо, акрура зылшо насгьы акры змоу рашьцәа раҳәшьцәа рҟынтәи аныҟәгаԥса аиоура. Убри аҩызаҵәҟьа аҳәара аҟаҵара азин рымоуп акрура злымшо ацхыраара иаргәаҟуа зықәра наӡахьо аишьцәа аиҳәшьцәа, дара ирхылҵыз зықәра наӡахьо акрура зылшо рҟынтәи, мамзаргьы ԥыхьа ирыԥшәымацәаз рҟынтәи, иара убас изхылҵыз рахьынтәи рыхныҟәгага рызҭо дыҟамзар.
Ахәҭаҷ 96. Амоҭацәа рныҟәгаразы андуи абдуи руалԥшьақәа
Ацхыраара зҭаху зықәра намӡац амоҭацәа изхылҵыз рҟынтәи ааӡаԥса роура залымшо ианыҟоу, азин рымоуп аӡбаратә ԥҟара ала ааӡаԥса ашәаразы алшара змоу андуи абдуи  рҟынтәи уи ацхыраара аиоура. Убри аҩызаҵәҟьа азин рымоуп зықәра наӡахьо, акрыззымуа, ахныҟәгага иаргәаҟуа амоҭацәа, урҭ рыԥшәмацәа (уаанӡатәи рыԥшәмацәа) рҟынтәи мамзаргьы изхылҵыз рҟынтәи ааӡаԥса мамзаргьы аныҟәгаԥса роуртә еиԥш аҭагылазаашьа рымамзар.
Ахәҭаҷ 97. Андуи абдуи рныҟәгаразы амоҭацәа, руалԥшьақәа
Ахныҟәгага змам акрыззымуа андуи абдуи ирхылҵыз рҟынтәи рныҟәгара зылшо дыҟамзар азин рымоуп зықәра наӡахьо акыр зылшо рмоҭацәа рҟынтәи ахныҟәгага аиоуразы аԥҟадҵа аӡбарахь алагалара.
Ахәҭаҷ 98. Иааӡоу атәымхәыҷқәа изааӡаз рныҟәгаразы руалԥшьақәа
1. Зықәра намӡац атәым хәыҷқәа зааӡаз (иныҟәызгаз), ахныҟәгаага иаргәаҟуа иҟоу ауаатәыҩса азин рымоуп зықәра наӡахьо, алшара змоу  рааӡамҭа иҟынтәи аӡбаратә ԥҟара ала ахныҟәгага аиоуразы аԥҟадҵа аҟаҵара зықәра наӡахьо акрура зылшо рхатә хәыҷқәа рҟынтәи мамзаргьы рыԥшәмацәа (ԥыхьатәи рыԥшәмацәа) рҟынтәи ахныҟәгага роуртә иҟамзар.
2. Аӡбара ақәиҭуп ирааӡаз, дзааӡаз иныҟәгаразы иду ауалԥшьа аҟынтәи ихы иақәиҭтәра уи хәышықәса иреиҵаны ааӡара дыҟазҭгьы, иара убас ирааӡаз иааӡареи иныҟәгареи ирыгыжьны инаигӡозҭгьы.
3. Абри ахәҭаҷ 1 ахәҭаҿы иазыԥхьагәаҭоу  ауалԥшьақәа ахахәылхҩы дызхылаԥшуа ауаҩытәыҩса идҵара ҟалаӡом.
Ахәҭаҷ 99. Абԥсеи Анԥсеи рныҟәгаразы аԥаԥсеи аԥҳаԥсеи руалԥшьақәа 
1. Ахныҟәгага змам ацхыраара иаргәаҟуа анԥсеи абԥсеи аԥаԥсеи аԥҳаԥсеи зааӡаз насгьы иныҟәызгоз азин рымоуп ирааӡаз, зықәра наӡахьо, алшара змоу рԥаԥсеи рыԥҳаԥсеи рҟынтәи рыхныҟәгага роуларц азы аӡбарахь аԥҟадҵа  алагалара урҭ дара ирхылҵыз зықәра наӡахьо рхәыҷқәа рҟынтәи мамзаргьы рыԥшәмацәа (ԥыхьатәи рыԥшәмацәа) рҟынтәи ахныҟәгага роуртә иҟамзар.
Ахәҭаҷ 100. Аҭаацәара егьырҭ алахәылацәа рзы аӡбаратә ԥҟара ала ирықәныркыло ааӡаԥса (аныҟәгаԥса) ашәагаақәа 
1. Абри Азакәанеидкыла ахәҭаҷқәа 95-99 рҿы иазыԥхьагәаҭоу ааӡаԥса (аныҟәгаԥса) рышәагааи рынагӡашьеи шьақәыргылазар алшоит аганқәа реиқәшаҳаҭра ала.
2. Аҩганк реиқәшаҳаҭра аныҟам Аӡбара аԥҟара ала, ирықәныркыло ааӡаԥса (аныҟәгаԥса) шьақәнаргылоит Аӡбара изшәауа имазаратә-ҭаацәаратә ҭагылазаара иара убас, егьырҭ хырҩа ззура ахәҭоу аганқәа разҿлымҳарақәа хшыҩзышьҭра рзуны есымза ишәатәу ҵыхәаԥҵәаралатәи ашәагаа ала.
3. Аныҟәгаԥса (ааӡаԥса) аиоура иаҳәо аҭаацәара алахәылаҩ иныҟәгара ԥыҭҩык еицыруалԥшьазар Аӡбара урҭ рмазаратә-ҭаацәаратә ҭагылазаашьа иахәаԥшны ишьақәнаргылоит аныҟәгаԥса (ааӡаԥса) ашәараҿы досу ихәҭаа. Аныҟәгаԥса (ааӡаԥса) ашәагаа ашьақәыргылараан Аӡбара ақәиҭуп ашәара зыхәҭоу зегьы аҳасаб ралаҵара, азыҳәаратә арзаҳал аҿы заҟаҩы арбазаалакгьы.
16 Ахы. ааӡаԥса (аныҟәгаԥса) ашәаразы аиқәшаҳаҭра
Ахәҭаҷ 101. Ааӡаԥса (аныҟәгаԥса) ашәаразы аиқәшаҳаҭра абжьаҵара
Ааӡаԥса (аныҟәгаԥса) ашәаразы (ашәагааи ашәашьа аԥҟарақәеи рзы) аиқәшаҳаҭра рыбжьарҵоит ааӡаԥса зшәауеи уи зауеи рыбжьара. Изшәогьы изауагьы хымхәацәазар усҟан аиқәшаҳаҭра рыбжьарҵоит урҭ рхаҭарнакцәа. Бжам-ҽам ахымхәацәа ааӡаԥса (ахныҟәгаԥса) ашәаразы (аиоуразы) аиқәшаҳаҭра рыбжьарҵоит аха урҭ закәанлатәи рхаҭарнакцәа, ақәшаҳаҭны.
Ахәҭаҷ 102. Ааӡаԥса (аныҟәгаԥса) ашәаразы ирыбжьарҵо аиқәшаҳаҭра аформа
1. Ааӡаԥса (аныҟәгаԥса) ашәаразы аиқәшаҳаҭра рыбжьарҵоит ҩыралатәи аформа ала, аноториалтә ршаҳаҭрала ирҵабыргны.
2. Ааӡаԥса (аныҟәагԥса) ашәаразы закәанла ишьақәыргыло аформа ақәымныҟәара иахылҿиаауеит Аԥсны Аҳәынҭқарра атәылауаҩратә закәанеидкыла ахәҭаҷ 165, 1 ахәҭаҿы иазыԥхьагәаҭоу аҵыхәтәақәа.
3. Анотариалтә усбарҭа ала ааӡаԥса (аныҟәгаԥса) ашәаразы аиқәшаҳаҭра анагӡагатә бӷьыц амч амоуп.
Ахәҭаҷ 103. Ааӡаԥса (аныҟәгаԥса) ашәаразы аиқәшаҳаҭра абжьаҵашьа, анагӡашьа, аԥсахшьа, аԥыхшьа, иара убас уи ииашам ҳәа азхаҵара.
1. Ааӡаԥса (аныҟәгаԥса) ашәаразы аиқәшаҳаҭра абжьаҵара, анагӡара, аԥыхра, ииашам ҳәа азхаҵара раан ахархәара рымоуп атәылауаҩратә-зинтә еиқәшаҳаҭрақәа рыбжьаҵара, рынагӡара, раԥыхра, ииашам ҳәа разхаҵара ҭышәнзыртәало, Аԥсны Аҳәынҭқарра Атәылауаҩратә закәанеидкыла анорма.
2. Ааӡаԥса (аныҟәгаԥса) ашәаразы аиқәшаҳаҭра аԥсахра, мамзаргьы аԥыхра алшоит ианакәзаалакгьы аҩганкгьы анеиқәшаҳаҭхалакь. Ааӡаԥса (аныҟәгаԥса) ашәаразы аиқәшаҳаҭра аԥсахра мамзаргьы аԥыхра мҩаԥгазароуп ааӡаԥса (аныҟәгаԥса) ашәаразы аиқәшаҳаҭра злаҟаҵо аформа ала.
3. Ааӡаԥса (аныҟәгаԥса) ашәаразы аиқәшаҳаҭра ганкымацарала мап ацәкра мамзаргьы уи аҭагылазаара ганкырацәала аԥсахра ҟалаӡом.
4. Аиқәшаҳатра аганқәа мазаралеи ҭаацәалеи ирныԥшыртә еиԥш аиҭакра анроу мамзаргьы ааӡаԥса (аныҟәгаԥса) ашәаразы аԥсахразы мамзаргьы аԥыхра азы аиқәшаҳаҭра анырзыбжьамҵа, иазҿлымҳау аган ақәиҭуп ирыбжьоу аиқәшаҳаҭра рыбжьыхразы мамзаргьы аԥсахразы азыҳәатә рзаҳал аӡбарҭахь алагалара. Ааӡаԥса (аныҟәгаԥса) ашәаразы аиқәшаҳаҭра аԥсахра мамзаргьы аԥыхра азы Аӡбара азыӡба анаднакыло иақәиҭуп изакәызаалакгьы аганқәа хырҩа рыҭара злалшо аҭагылазаашьа зҿлымҳара азура.
Ахәҭаҷ 104. Ааӡаԥса (аныҟәгаԥса) ашәаразы, ааӡаԥса (аныҟәгаԥса) зауа изҿлымҳарақәа ирԥырхаго аиқәшаҳаҭра ииашам ҳәа азхаҵара
Ааӡаԥса (аныҟәгаԥса) ашәаразы ирыбжьарҵаз аиқәшаҳаҭра, зықәра намӡац ахәыҷы мамзаргьы зықәранаӡахьо ихымхәо аҭаацәара алахәылаҩ рызҿлымҳарақәа акыр ԥырхага рнаҭозар, ҷыдала: абри Азакәанеидкыла ахәҭаҷ 105 2-тәи ахәҭа аԥҟарақәа рықәымныҟәара, усҟан уи аиқәшаҳаҭра, зықәра намӡац мамзаргьы зықәра наӡахьо аха ихымхәо аҭаацәара алахәылаҩ закәанлатәи рхаҭарнакцәа, иара убас, абекәынреи ахахәылхреи русбарҭа, мамзаргьы апрокурор, иқәдыргыло аԥҟадҵа ҵаҵӷәыс иаҭаны Аӡбара уи ақәшаҳаҭра ииашам ҳәа азхаҵара алшоит.
Ахәҭаҷ 105. Ааӡаԥса (аныҟәгаԥса) ашәаразы ирыбжьоу аиқәшаҳаҭра ала иршәауа ааӡаԥса (аныҟәгаԥса) ашәагаа
1. Ааӡаԥса (аныҟәгаԥса) ашәаразы ирыбжьоу аиқәшаҳаҭра ала иршәауа ааӡаԥса (аныҟәгаԥса) ашәагаа шьақәдыргылоит аиқәшаҳаҭра аганқәа иара уи аиқәшаҳаҭраҿы.
2. Зықәра намӡац изы еиқәшаҳаҭрала ишьақәыргыло ааӡаԥса шәагаала, Аӡбара аԥҟарала ааӡаԥса зшәо иқәныркылаша ааӡаԥса, ашәагаа аҵкьыс еиҵамзароуп (абри Азакәанеидкыла ахәҭаҷ 83).
Ахәҭаҷ 106. Ааӡаԥса (аныҟәгаԥса) ашәаразы ирыбжьарҵо аиқәшаҳаҭрала ишәатәу ааӡаԥса (аныҟәгаԥса) ашәашьеи ашәара аиҿкаареи
1. Аиқәшаҳаҭрала ишәатәу ааӡаԥса (аныҟәгаԥсақәеи) ашәашьеи ашәаратә аԥҟареи уи аиқәшаҳаҭраҿы иазыԥхьагәарҭоит.
2. Ааӡаԥса (аныҟәгаԥса) ишәалазар алшит ааӡаԥса (аныҟәгаԥса) ашәара зду иуалафахәы мамзаргьы имоу даҽа лагалак ахәҭаак ашьақәыргыларала; ҵыхәаԥҵәарала ишьақәыргыло аамҭа-аамҭала; ҵыхәаԥҵәарала ишьақәыргыло ашәаага знык ала иара убас ааӡаԥса (аныҟәгаԥса) зызшәатәу мазарак иҭарала мамзаргьы аиқәшаҳаҭра зызрыбжьарҵаз даҽакала ашәарала.
Ааӡаԥса (аныҟәгаԥса) ашәаразы аиқәшаҳаҭраҿы иазыԥхьагәаҭаз алшоит еиуеиԥшым ашәашьақәа еилаԥсаны.
Ахәҭаҷ 107. Еиқәшаҳаҭрала иршәо ааӡаԥса (аныҟәгаԥса) ашәагаа инақәыршәаны аиндексациа азыруеит
Ааӡаԥса (аныҟәгаԥса) ашәаразы аиқәшаҳаҭрала ишәатәу ааӡаԥса (аныҟәгаԥса) ашәагаа аиндексациа азыруеит уи аиқәшаҳаҭра иақәыршәаны. Аиқәшаҳаҭраҿы аиндексациа аиҿкаа аԥҟара арбамзар, усҟан аиндексациа ҟаҵатәуп абри Азакәанеидкыла ахәҭаҷ 120 инақәыршәаны.
17 Ахы. ааӡаԥса (аныҟәгаԥса) ашәареи ақәынкылареи реиҿкаара
Ахәҭаҷ 108. Ааӡаԥса (аныҟәгаԥса) хатәгшаԥхарала ашәара
1. Ааӡаԥса (аныҟәгаԥса) ашәара ахәҭоуп уи ашәара зду ихаҭа ихатәгәаԥхарала, мамзаргьы аус ахьиуа, атәанчахәы ахьиоуа, мамзаргьы астепендиа ахьиоуа анапхгарақәа рыла.
2. Ааӡаԥса (аныҟәгаԥса) ашәара хатәгәаԥхаралатәи аԥҟара, уи ааӡаԥса (аныҟәгаԥса) зауа ааӡаԥса қәынкыларала аиоуразы имоу азин иаԥырхагаӡам, дақәиҭуп ааӡаԥса (аныҟәгаԥса) ақәынкыларазы ианааиҭаху арзаҳал аӡбарахь алагалара.
Ахәҭаҷ 109. Аӡбара азыӡба ала ааӡаԥса (аныҟәгаԥса) ақәынкылара
Ааӡаԥса (аныҟәгаԥса) ашәаразы аиқәшаҳаҭра бжьаҵамзар, абри Азакәанеидкыла ахәҭаҷқәа 82-101 рҿы иарбоу аҭаацәара алахәылацәа ааӡаԥса (аныҟәгаԥса) ақәынкыларазы аԥҟадҵа арзаҳалаҿ иарбаны аӡбарахь алагалара иақәиҭуп.
Ахәҭаҷ 110. Ааӡаԥса (аныҟәгаԥса) аиоуразы аныдҵаалара аҿҳәарақәа
1. Ааӡаԥса (аныҟәгаԥса) аиоура азин змоу ауаҩы, ааӡаԥса (аныҟәгаԥса) ақәынкыларазы арзаҳал аӡбарахь иалаигалар илшоит, ааӡаԥса (аныҟәгаԥса) иоура азин иоужьҭеи заҟа ҵуазаалакгьы, уаанӡа еиқәшаҳаҭрала ааӡаԥса (аныҟәгаԥса) имоуцзар.
2. Ааӡаԥса зауа ауаҩы ааӡаԥса (аныҟәгаԥса) идрыԥхьаӡалоит Аӡбарахь данныдҵаала инаркы.
Ицахьо аамҭазы ааӡаԥса (аныҟәгаԥса) изшәазар алшоит аӡбарҭахь дныдҵаалаанӡа хышықәса рызтәи, уигьы, ааӡаԥса (аныҟәгаԥса) аиоура уаанӡагь дшашьҭаз, аха ашәара зуалыз ауаҩы иахьҽацәыԥхьеикуаз иахҟьаны ишимоуцыз Аӡбарала ианышьақәгылаха.
Ахәҭаҷ 111. Аӡбара ала аимак ӡбахаанӡа ааӡаԥса (аныҟәгаԥса) ақәынкылара 
1. Ааӡаԥса (аныҟәгаԥса) ақәынкылара иазку аус аӡбарҭаҿы ахәаԥшраан иаднакыло азыӡба азакәанмчра аиоуаанӡа Аӡбара ақәиҭуп ааӡаԥса (аныҟәгаԥса) ақәынкыларазы ақәҵара адкылара; ааӡаԥса зықәра намӡац рзы ақәынкылараан Аӡбара ақәиҭуп ааӡаԥса ақәынкыларазы азыӡба аднакылаанӡа уи азы ақәҵара адкылара.
2. Ирықәныркыло ааӡаԥса (аныҟәгаԥса) ашәагаа шьақәнаргылоит Аӡбара аҩганкгьы рмазаратә-ҭаацәаратә ҭагылазаашьа хшыҩзышьҭра рзуны. Зықәра намӡац ахәыҷқәа рзы ирықәныркыло ааӡаԥса ашәагаа шьақәдыргылоит абри Азакәанеидкыла ахәҭаҷ 83 инақәыршәаны.
Ахәҭаҷ 112. Аиҿкаарақәа рнапхгарақәа ааӡаԥса (аныҟәгаԥса) ақәынкыларазы руалԥшьа
Ааӡаԥса (аныҟәгаԥса) ашәара зуалу ауаҩы аус ахыиуа аиҿкаара анапхгара иауалԥшьоуп есымза анотариалтә маҵзура ишьақәнарыӷәӷәаз аиқәшаҳаҭра мамзаргьы азыӡба анагӡаратә бӷьыц шьаҭас измоу ақәынкыларақәа ааӡаԥса (аныҟәгаԥса) шәатәыс изду аусуҩы иуалафахәы  мамзаргьы имоу даҽа лагалак  аҟынтәи иқәынкыланы насгьы, иара ихарџь ала ааӡаԥса (аныҟәгаԥса) зауа ихьӡала адәықәҵара ауалафахәы мамзаргьы даҽа лагалак анизыршәаз аҽны инаркны хымш рыҩныҵҟала.
Ахәҭаҷ 113. Аиқәшаҳаҭра ҵыҵгәыс измоу Ааӡаԥса (аныҟәгаԥса) ашәара аанкылара
Ааӡаԥса (аныҟәгаԥса) ашәаразы анотариалтә маҵзурала ишьақәырӷәӷәоз аиқәшаҳаҭра ала ааӡаԥса (аныҟзгаԥса) ақәынкылара алшоит уи ашәара зуалу ауаҩы абри аиқәшаҳаҭреи азыӡба-нагӡагатә бӷьыцқәеи рыла иқәныркылақәо зегь неицҵаны иара иауа иуалафахәы мамзаргьы даҽа лагалак 50 наӡын  еиҳазаргьы.
Ахәыҭаҷ 114. Ааӡаԥса (аныҟәгаԥса) ашәара зуалу ауаҩытәыҩса инхарҭа ҭыԥ аниԥсахуа адырра аҟаҵаразы иуалԥшьа
1. Аӡбара азыӡба ала мамзаргьы анотариалтә шьақәырӷәӷәара змоу аиқәшаҳаҭра рҵыҵӷәала ааӡаԥса (аныҟәгаԥса) ақәынкылара мҩаԥызго Аиҿкаара анапхгара, хымш рыҩныҵҟала иауалԥшьоуп аӡбара азыӡбанагӡаҩи, ааӡаԥса (аныҟәгаԥса) зауаз ауаҩԥси адырра рыҭара, ааӡаԥса зшәоз иусурҭа ҭыԥ шиԥсахзи, ҿыц аусура мамзаргьы анхара дахьалагази рзы, урҭ уи анапхгара иадыруазар.
2. Ааӡаԥса (аныҟәгаԥса) ашәара зуалу ауаҩытәыҩса абри ахәҭаҷ 1 ахәҭала ишьықәыргыло аамҭа иалагӡаны ихәҭоуп аӡбара азыӡбанагӡаҩи ааӡаԥса (аныҟәгаԥса) зауаз иусурҭа аҭыԥи инхарҭа ҭыԥи шиԥсахыз ала адырра рыҭара, зықәра намӡац рааӡаԥса ашәараан уи адагьы ихарҭәаагоу ауалафахәы мамзаргьы даҽа лагалак шимо ала адырра рыҭара.
3. Ихырқьиагоу аҽыӡга (амзыз) ыҟамкәаны абри ахәҭаҷ 1 мамзаргьы II ахәҭақәа рҿы иарбо адыррақәа змыцҳаз амаҵурауаҩы мамзаргьы даҽа тәылауаҩык аҭакԥхықәра рыдлоит закәанла ишьақәыргыло аԥҟара инақәыршәаны.
Ахәҭаҷ 115. Ааӡаԥса (аныҟәгаԥса) ашәара зуалу ауаҩԥсы имазара иқәынкылара
1. Аиқәшаҳаҭрала мамзаргьы Аӡбара азыӡбала ишьақәыргыло ашәагаа инақәыршәаны ааӡаԥса (аныҟәгаԥса) ашәараҿы иҟоу ауал ақәынкылара мҩаԥгазароуп ааӡаԥса (аныҟәгаԥса) ашәара зуалу иуалафахәы мамзаргьы иоуа даҽа лагалак аҟынтәи; аулафахәы мамзаргьы даҽа лагалак ауал ашәаразы иазымхозар, ааӡаԥса рықәныркылоит абанкқәа рҿы ааӡаԥса (аныҟәгаԥса) ашәара зыхәҭоу ихатәы хыԥхьаӡаларҭаҿы иҟоу аԥаратә хархәагақәа рҟынтәи, иара убас уахь инашьҭу аԥаратә хархәагақәа икоммерциатәуи икоммерциатәыми аиҿкаарақәа мамзаргьы егьырҭ акредиттә еиҿкаарақәа рҿы ааӡаԥса зуалу ихьӡала иҟоу аԥарақәа рҟынтәи, ахатәратә зыинқәа реиҭаҵра алзыршо аилаӡарақәа рыла иҭагало аԥарақәа рыда. Абарҭ ахархәагақәа зегьы азымхозар ааӡаԥса (аныҟәгаԥса) ашәара зуалу ауаҩытәыҩса иарбанызаалакгьы ақәынкылара закәанла изуа имазара иқәынкылазар алшоит.
2. Ааӡаԥса (аныҟәгаԥса) ашәара зуалу ихатә хыԥхьаӡаларҭаҿ иҟоу аԥаратә хархәагақәеи егьырҭ имазарақәеи иқәынкылазар алшоит  атәылауаҩратә усмҩаԥгаратә закәанԥҵара ала иазыԥхьагәаҭоу аԥҟара инақәыршәаны.
Ахәҭаҷ 116. Ааӡаԥсаҿы (аныҟәгаԥсаҿы) еиқәылаз ауалқәа рышьақәыргылара
1. Аӡаԥса (аныҟәгаԥса) ашәаразы аиқәшаҳаҭра мамзаргьы аӡбара азыӡбанагӡагатә бӷьыц рҵыҵӷәала ииасхьо аамҭазы ишәатәу ауал ақәынкылара алшоит азыӡбанагӡагатә бӷьыц мамзаргьы ааӡаԥса (аныҟәгаԥса) ашәаразы анотариалтә рҵабыргра зызу аиқәшаҳаҭра анцәыргаз аҽнынӡа ақәынкылара аҿҳәара хышықәса ирыҵаркуа аамҭа зегь атәы.
2. Азыӡбанагӡагатә бӷьыци ааӡаԥса (аныҟәгаԥса) ашәаразы анотариалтә рҵабыргра зызу аиқәшаҳаҭреи рыла ааӡаԥса (аныҟәгаԥса) ақәынкылара зуалу ихарала ианаамҭаз ақәынкылара мҩаԥгамзар, ааӡаԥса (аныҟәгаԥса) ақәынкылара мҩаԥгазароуп ааӡаԥса (аныҟәгаԥса) шәамкәа ицаз аамҭа зегьы азы, абри Азакәанеидкыла ахәҭаҷ 110 аҩбатәи ахәҭаҿы хышықәсатәи аҿҳәараԥҵәа шышьақәыргылоугьы.
3. Ауал ашәагаа шьақәиргылоит Аӡбара азыӡбанагӡаҩы Аӡбара азыӡбала ишьақәыргыло мамзаргьы ааӡаԥса (аныҟәгаԥса) ашәаразы аиқәшаҳаҭрала ишьақәыргыло ашәагаа анықәрыԥшрала.
4. Зықәра намӡац ахәыҷқәа рзы абри Азакәанеидкыла ахәҭаҷ 38 ала ишьақәыргыло ааӡаԥса ашәараҿы иҟаҵоу ауал ашәагаа шьақәыргылазароуп ааӡаԥса ашәара зуалу иулафахәы мамзаргьы иоуа даҽа лагалак инарықәыршәаны ааӡаԥса анимшәаз аамҭа зегьы азы. Ааӡаԥса ашәара зуалу ауаҩы уи аамҭазы аус имуазҭгьы, мамзаргьы бжаьратәла иулафахәы ма даҽа лагалак зырҵабыргуа агәраргага усшәҟәы аагамзар, ааӡаԥсазы ауал ашәагаа шьақәыргылазароуп Аԥсны аҳәынҭқарраҿ, иара ианиқәныркыло аамҭазы ишьақәыргыло бжьаратәлатәи ауалфахәы ашәагаа инақәыршәаны. Ауал ари еиԥшу ашьақәыргылашьа аҩганк рахьтә руаӡәык иааиныԥшыртә изҿлымҳарақәа ирԥырхагазар усҟан азҿлымҳара аԥырхага зыҭоу аган ақәиҭуп аӡбарҭахь аныдҵаалара. Усҟан Аӡбара иалшоит аҩганкгьы рмазаратә-ҭаацәаратә ҭагылазаара, иара убас егьырҭ хшыҩзышьҭра рзура ахәҭоу аҭагылазаашьақәа хырҩа рыҭаны ҵыхәаԥҵәарала ауал ԥараны ашьақәыргылара.
5. Азыӡбанагӡаҩы ишьақәиргылаз ааӡаԥсатә уал иақәшаҳаҭымхаз аган (аганқәа) ақәиҭуп, атәылауаҩратә усмҩаԥгаратә азакәанԥҟара инақәыршәаны, азыӡбанагӡаҩы иҟаҵамҭа азашшра.
Ахәҭаҷ 117. Ааӡаԥсатә (аныҟәгаԥсатә) уал ашәара аҟынтәи ахақәиҭтәра
1. Ааӡаԥса (аныҟәгаԥса) еиқәшаҳаҭрала ашәараан ааӡаԥсатә (аныҟәгаԥсатә) уал аҟынтәи ахақәиҭтәра мамзаргьы уи ауал ашәагаа армаҷра алшоит аҩганкгьы реиқәшаҳаҭра ала, ааӡаԥса зықәра намӡац ахәыҷқәа ианырзыршәо аамҷыдарахаз.
2.  Ааӡаԥса (аныҟәгаԥса) ашәара зду ауаҩы иалаигало азыҳәаратә рзаҳал ала ааӡаԥса амшәара мзызс иамаз иара игәамбзиара шакәыз, мамзаргьы даҽа хырқьиагак мзызс ишамаз, иара убас имазаратәи иҭаацәаратәи аҭагылазаарақәа еиқәылаз ааӡаԥсатә уал ашәара шалдыршаз анышьақәыргылаха Аӡбара ақәиҭуп ааӡаԥсатә (аныҟәгаԥсатә) уал ишеибго мамзаргьы абжакы ашәара аҟынтәи ихы иақәиҭтәра.
Ахәҭаҷ 118. Ааӡаԥса (аныҟәгаԥса) ианаамҭо амшәаразы аҭакԥхықәра
1. Ааӡаԥса (аныҟәгаԥса) ашәаразы ибжьоу аиқәшаҳаҭрала ааӡаԥса ашәара зуалу ауаҩы ихарала ауал анеиқәыла, уи ауаҩ аҭакԥхықәра идлоит ирыбжьоу аиқәшаҳаҭра инақәыршәаны.
2. Ааӡаԥса (аныҟәгаԥса) ашәара зуалԥшьоу ауаҩы ихарала ааӡаԥсатә уалқәа анеиқәыла Аӡбара аӡыӡба ала, аара зду ауаҩы, идҵахоит анамыгӡаԥса (неустойка) ашәара, шәагаала жәахәҭак рахьтә хәҭак анаӡын ишәам ааӡаԥса (аныҟәгаԥса) аҟынтәи, ашәара ианахыԥа нахыс есҽныцыԥхьаӡа.
Ааӡаԥса (аныҟәгаԥса) зауа дақәиҭуп иара убас ааӡаԥса амшәаразы аара зду, ааӡаԥса (аныҟәгаԥса) амшәара иахҟьаны иоуз анамыгӡаԥсала зыркра алымшаз ахарџьқәа рытәаразы аԥҟадҵа аҟаҵара.
Ахәҭаҷ 119. Ааӡаԥса (аныҟәгаԥса) азшьареи шьҭахьтәи ақәынкылареи ралмыршара
1. Ааӡаԥса (аныҟәгаԥса) иԥгалоу даҽа ԥҟадҵақәак рыла азшьара зыҟалом.
2. Ишәоу ааӡаԥсақәа (аныҟәгаԥсақәа) реицҵалыҵ шьҭахьала аргьежьра зыҟалом анаҩстәи аҭагылазаашьақәа аныҟоу аамҷыдрахаз:
1) ааӡаԥса (аныҟәгаԥса) зауа иҟынтәи имцу адыррақәа раацҳара мамзаргьы иԥаршеиу аусшәҟәқәа аӡбарахь ралаҵара иахҟьаны аӡбара азыӡба анаԥыху; 
2) ааӡаԥса (аныҟәгаԥса) ашәаразы аиқәшаҳаҭра иашам ҳәа азҳаҵара уи аиқәшаҳаҭра ажьара, ақәмақарра, мамзаргьы ааӡаԥса зауа иганахьала амч ахархәара рыла абжьаҵара ирыхҟьаны;
3) аӡаԥса (аныҟәгаԥса) ашәара ҵаҵӷәыс иамаз аӡбара азыӡба, ааӡаԥса иааӡагатә бӷьыц шԥаршеиз Аӡбара ашьауӷақәҵара ала ианышьақәыргылаха.
Ахәҭаҷ 120. Ааӡаԥса (аныҟәгаԥса) аиндексациа 
1. Аӡбара азыӡба ала ааӡаԥса (аныҟәгаԥса) ашәара зуалу иқәныркыло аԥара ҵыхәаԥҵәаралатәи аицҵалыҵ аиндексациа мҩаԥнагоит иахьиқәныркыло аиҿкаараҿтәи анапхгара закәанла ишьақәыргыло ауалафахәы иреиҵаӡоу аизышәара ала.
2. Аиндексациа амҩаԥгара хықәкыс иаҭаны ааӡаԥса (аныҟәгаԥса) аӡбара ишьақәнаргылоит аԥара ҵыхәаԥҵәаралатәи аицҵалыҵ аџьаус ахшәаа иреиҵаӡо ашәагаа иақәшәауа.
Ахәҭаҷ 121. Ааӡаԥса (аныҟәгаԥса) ашәара зуалу ауаҩы атәым ҳәанҭқаррахь ҭышәынтәаларала нхара ҳәа дцар ааӡаԥса (аныҟәгаԥса) шишәо
1. Атәымҳәынҭқаррахь дҭышәынтәаланы нхараҳәа ицауа дақәиҭуп закәанла зныҟәгара иуалу иҭаацәара алахәылацәеи иареи абри Азакәанеидкыла ахәҭаҷқәа 101, 102, 105, 106 инарықәыршәаны аныҟәгаԥса рызшәаразы аиқәшаҳаҭра рыбжьаҵара.
2. Аиқәшаҳаҭра абжьаҵара залымшазар иазҿлымҳау ауаҩы дақәиҭуп аӡбарҭахь аԥҟадҵа алагалара иишәауа ааӡаԥса (аныҟәгаԥса) ашәагас шьақәыргыланы иҵыхәаԥҵәалатәу аԥара аицҵалыҵ знык ала ишәауа мамзаргьы ааӡаԥса (аныҟәгаԥса) аԥара аҭыԥаны амазара аныжьра дақәиҭзарц мамзаргьы даҽа шәашьак ала ааӡаԥса (аныҟәгаԥса) ишәалартә.
Ахәҭаҷ 122. Аӡбарала ишьақәыргыло ааӡаԥса ашәагаа аԥсахреи, ааӡаԥса ашәара аҟынтәи ахақәиҭтәреи
1. Ааӡаԥса (аныҟәгаԥса) ашәаразы аиқәшаҳаҭра аныбжьам, ааӡаԥса (аныҟәгаԥса) ашәагаа Аӡбара ианышьақәнаргыла ашьҭахь ааӡаԥса (аныҟәгаԥса) ашәара зуалԥшьоу мамзаргьы изауа ауаҩы имазаратә мамзаргьы иҭаацәаратә ҭагылазаашьа аҽаԥсахзар дарбанызаалак аганқәа рҟынтәи руаӡәык иқәиргыло аԥҟадҵа ала Аӡбара ақәиҭуп ишьақәыргыло ааӡаԥса (аныҟәгаԥса) аԥсахра мамзаргьы ашәара зуалԥшьоу ихиақәиҭтәра. Ааӡаԥса (аныҟәгаԥса) аԥсахра мамзаргьы уи зшәоз ихиақәиҭтәраан Аӡбара ақәиҭуп, иара убас, хырҩа ззура ахәҭоу даҽа зҿлымҳаракгьы хшыҩзышьҭра азура.
2. Зықәра наӡахьо, акрура зылшо аныҟәгаԥса (ааӡаԥса) зауаз ауаҩы Аӡбара мап ицәнакыр алшоит уи, ааӡаԥса (аныҟәгаԥса) изызшәоз ауаҩы изкны гәҭакылатәи ацәгьаура шыҟаиҵаз мамзаргьы аҭаацәара алахәылак изкны ишакәым ихы шымҩаԥигаз анышьақәыргылаха.
Ахәҭаҷ 123. Еиқәшаҳаҭрала ишьақәыргыло ааӡаԥса (аныҟәгаԥса) ашәара аҟәыхра
1. Еиқәшаҳаҭрала ишьақәыргыло ааӡаԥса (аныҟәгаԥса) ашәара аҟәыххоит: руаӡәык иԥсра, аиқәшаҳаҭра аҿҳәаратә аамҭаԥҵәа аиасра, мамзаргьы уи аиқәшаҳаҭраҿ иарбоу даҽа ҵаҵӷәык амзыз ала.
2. Аӡбара ала зқәынкылара шьақәыргыло ааӡаԥса (аныҟәгаԥса) ашәара иаҟәыҵуеит:
1) зыхьӡала ааӡаԥса ршәоз ахәыҷы иқәра наӡар мамзаргьы иқәра наӡаанӡагьы аусуралшара нагӡаны иоур;
2) ааӡаԥса зызқәныркылоз ахәыҷы ааӡара дыргар;
3) ааӡаԥса (аныҟәгаԥса) зауа ауаҩы иусуралшара инагӡаны дшышьақәгылаз, мамзаргьы ацхыраара дамыргәаҟуа дшыҟалаз аӡбара иазханаҵар;
4) аныҟәгаԥса ззыршәоз аусура зылмшо иҟаз ацхыраара иаргәаҟуаз уаанӡатәи аԥшәма аҭаацәара ҿыц далалар;
5) ааӡаԥса (аныҟәгаԥса) зшәоз мамзаргьы изауаз дыԥсыр.
VI Аҟәша. Изхылҵыз рҟынтәи хылаԥшрада иаанхаз ахәыҷқәа рааӡашьа аформақәа
18 Ахы. изхылҵыз рҟынтәи хлаԥшрада иаанхаз ахәыҷқәа ралыԥшаареи рҭыԥақәҵареи
Ахәҭаҷ 124. Изхылҵыз рҟынтәи хылаԥшрада иаанхаз ахәыҷқәа рзинқәеи рызҿлымҳарақәеи рыхьчара
1. Ахәыҷқәа зхылҵыз рыԥсра, ахәыҷқәа зхылҵыз рзинқәа рылахәдатәра, ахәыҷқәа зхылҵыз рзинқәа раԥкра, ахәыҷқәа зхылҵыз аусуралымшацәа ҳәа аӡбарала ианазхаҵоу, ахәыҷқәа зхылҵыз анычмазцәоу, ахәыҷқәа зхылҵыз рхәыҷқәа рыҟны такәаамҭа рыҟамзаара, ахәыҷқәа зхылҵыз рхәыҷқәа рааӡара мап анацәырк, изхылҵыз рҽынацәыԥхьаркуа, уа иналаҵаны ахәыҷқәа рааӡарҭатә еиҿкаарақәа рҟынтәи, ахәышәтәырҭатә еиҿкаарақәа рҟынтәи, ауааԥсыра рсоциалтә зинхьчаратә еиҿкаарақәа рҟынтәи убас абарҭ иреиԥшу егьырҭ аиҿкаарақәа рҟынтәи рымгара аҭыԥ анамоу, иара убас изхылҵыз рҟынтәи ахылаԥшра ахәыҷқәа егьырҭ аамҭақәа рызгьы ианрымам ахәыҷқәа рзинқәеи разҿлымҳарақәеи рыхьчара адлоит абекәынреи ахахәылхреи русбарҭа.
Абекәынреи ахахәылхреи русбарҭақәа изхылҵыз рҟынтәи хылаԥшрада иаанхаз (абри Азакәанеидкыла а-ҷ 126) ахәыҷқәа алыԥшааны иҭарыҩуеит, уи нахыс ахәыҷқәа зхылҵыз рхылыԥшрада изынхаз иҭкаау аҭагылазаашьақәа зеиԥшроу иахәаԥшны ирзалырхуеит рҭыԥақәҵара аформақәа иара убас инарыгӡоит уи нахыстәи  ахәыҷқәа рныҟәгашьа, рааӡашьа, аҵара дырҵашьа ахылаԥшра Абекәынреи ахахәылхреи русбарҭа анаҩсан, аиурист хаҿра змоу аиҿкаарақәеи ауааԥсыреи хлаԥшрада иаанхаз ахәыҷқәа ралыԥшаареи рҭыԥақәҵареи иақәиҭым.
2. Абекәынреи ахахәылхреи русбарҭақәа ҳәа иԥхьаӡоуп аҭыԥантәи аҳәынҭқарратәи усбарҭақәа. Аҭыԥантәи аҳәынҭқарратә усбарҭақәа изхылҵыз рҟынтәи хылаԥшрада иаанхаз ахәыҷқәа рхылаԥшреи рхахәылхреи  ирызку азҵаарақәа нарыгӡоит абри Азакәанеидкылеи, Аԥсны Аҳәынҭқарра атәылауаҩратә закәанеидкыла иара убас Аԥсны Аҳәынҭқарра егьырҭ азакәанқәеи ирықәыршәаны.
Ахәҭаҷ 125. Изхылҵыз рҟынтәи хылаԥшрада иаанхаз ахәыҷқәа ралыԥшаареи рҭаҩреи 
Абри Азакәанеидкыла ахәҭаҷ 124 актәи ахәҭаҿы иазгәаҭоу ахәыҷқәа рыӡбахә здыруа, аусбарҭақәа (ашколаҟынӡатәи аиҿкаарақәа азеиԥшҵараиоурҭатә еиҿкаарақәа ахәышәтәырҭатә еиҿкаарақәа, егьырҭ аиҿкаарақәа) рҿтәи амаҵурауаа, ауааԥсыра ируалԥшьоуп уи азы ахәыҷы дахьыҟоу аҭыԥ зҵазкуа абекәынреи ахахәылхреи русбарҭақәа адырра аҟаҵара.
Адырра анроу инаркны хымш рыҩныҵҟала абекәынреи ахахәылхреи русбарҭа иауалԥшьоуп ахәыҷы инхашьа аҭҵаара. Ахәыҷы дызхылҵыз рҟынтәи мамзаргьы иуацәа рҟынтәи дыхлыԥшыдоуп ҳәа уи аҭҵаарала ишьақәыргылахозар Абекәынреи Ахахәылхреи русбарҭа иауалԥшьоуп ахәыҷы иҭыԥақәҵараҟынӡа изинқәеи изҿлымҳарақәеи рыхьчара (аиҿкаара).
2. Изхылҵыз рҟынтәи ихылыԥшыдахаз ахәыҷқәа зыҟны иҟоу, ахәыҷы ааӡарҭатә, ахәышәтәырҭатә, асоциалтә зинхьчаратә иара убас урҭ иреиԥшу аиҿкаарақәа рнапхгаҩцәа, урҭ аиҿкаарақәа рҿы иҟоу ахәыҷы ааӡара дызго аҭаацәара шыҟоу ала адырра анроулакь инаркны бжьымшы рыҩныҵҟала урҭ ируалԥшьоуп абекәынреи ахахәылхреи русбарҭахь адырра аҟаҵара (ацҳара).
3. Абекәынреи ахахәылхреи русбарҭа абри ахәҭаҷ актәи аҩбатәи ахәҭақәа рҿы иарбоу адыррақәа анроу инаркны мызкы аҩныҵҟала, изхылҵыз рҟынтәи хылаԥшыда инхаз ахәыҷқәа ирызку ацҳамҭа абанкахь ирышьҭуеит ахәыҷқәагьы рҭыԥ иқәырҵоит (абри Азакәанеидкыла а-ҷ 126).
Изхылҵыз рҟынтәи хлаԥшыда иаанхаз ахәыҷқәа ирызку ацҳамҭа абанкаҿы ахархәара рызушьа аԥҟара шьақәнаргылоит Аԥсны Аҳәынҭқарра аминистрра реилазаара.
4. Абри ахәҭаҷ аҩбатәи ахԥатәи ахәҭақәа рыла иазыԥхьагәаҭоу ауалԥшьақәа рынамыгӡаразы заа идырны иашам адырраҭарақәа рышьҭра, иара убас, ахәыҷы ааӡара аҭаацәарахь ишьҭра иазку аҟаҵамҭақәа рзы абри ахәҭаҷ аҩбатәи ахԥатәи ахәҭақәа рҿы иарбоу аиҿкаарақәа рнапхгаҩцәеи егьырҭ амаҵурауааи закәанла ишьақәыргыло аҭакԥхықәра рыдлоит.
Ахәҭаҷ 126. Изхылҵыз рҟынтәи хылаԥшрада иаанхаз ахәыҷқәа рҭыԥқәҵара
1. Изхылҵыз рҟынтәи ихылаԥшыданы иаанхаз ахәыҷқәа аҭаацәарақәа рахь ааӡара (ԥас ԥҳас) еихшазароуп уи аҩыза алшара аныҟам, еихшазар ауеит ахәыҷеибацәа мамзаргьы изхылҵыз рхылыԥшрада инхаз ахәыҷқәа ирызку аиҿкаарақәа рахь уа иналаҵаны: ахәыҷқәа рааӡарҭатә еиҿкаарақәа, ауааԥсыра рсоциалтә зинхьчаратә еиҿкаарақәа, иара убас, урҭ иреиԥшу егьырҭ аиҿкаарақәа.
2. Ахәыҷы иҭыԥ ақәҵараан хшыҩзышьҭра рзулатәуп ахәыҷы ихылҵшьҭра, динхаҵаралеи культуралеи дызҵазкуа, ихатәы бызшәа, ааӡареи аҵараиоуреи рҿы ашьҭрамадара алыршара.
3. Изхылҵыз рҟынтәи ихылаԥшыданы иаанхаз ахәыҷқәа абри ахәҭаҷ актәи ахәҭаҿы ишарбо еиԥш аҭаацәарақәа рахь мамзаргьы аиҿкаарақәа рахь реихшараанӡа аамҭала иадырҵоит абекәынреи ахахәылхреи русбарҭа.
19 Ахы. ахәыҷқәа ааӡара (ԥас ма ԥҳас) ргара
Ахәҭаҷ 127. ԥас мамзаргьы ԥҳас зыҟаҵара ҟало ахәыҷкәа
1. ԥас мамзаргьы ԥҳас изхылҵыз рҟынтәи хылаԥшрада иаанхаз ахәыҷқәа ааӡара ргара (ари нахыс ахәыҷы ааӡара игара) рҭыԥқәҵараҿы раԥхьагылара змоу  ҭагылазаашьоуп.
2. Ааӡара ргара алшоит зықәра намӡац ахәыҷқәа дара разҿлымҳаразы мацара абри Азакәанеидкыла а-ҷ 126 аҩбатәи ахәҭа аԥҟадҵақәа ирықәшәо, иара убас ааӡара ирго ихаҭәаау махашьахалатәи, хшыҩлатәи, доуҳалатәи, уаҩышәалатәи аизҳара изыԥҵәахартә еиԥш аҭагылазаашьа ирыҵанаҳәо иҟазароуп.
3. Аешьцәеи аеҳәшьцәеи хаз-хазы ааӡара ргара ҟалаӡом ус еиԥш ааӡара дара разҿлымҳарақәа ирықәшәо ианыҟо аамҷыдахараз.
4. Ахәыҷқәа ааӡара атәымтәылауаа мамзаргьы атәылауаҩра змам ауаатәыҩса рыҭара алшоит Аԥснытәи атәылуаа, Аԥсны ахәынҭқарраҿ  ҭышәныртәаларала инхо, ааӡара рыҭара анзалымшои, мамзаргьы ааӡара дызгауеи, ииго ахәыҷи аиуара анрыбжьоуи мацареи ада,  уи ауаҩы итәылауаҩреи инхарҭеи ахьакәзаалакгьы.
Аԥсны Аҳәынҭқарра анҭыҵ еиԥмырҟьаӡакәа инхо Аԥсынтәылауаа, атәымтәылауаа, мамзаргьы атәылауаҩра змам ахәыҷқәа ирыуацәам ауаатәыҩса ахәыҷқәа ааӡара рыҭара алшоит изхылҵыз рҟынтәи хылаԥшрада иаанхаз ахәыҷқәа шыҟоу ала адырра абанк аҟны ианаа инаркны фымз анҵлакь ашьҭахь.
Ахәҭаҷ 128. Ааӡара ахәыҷы игара аԥҟара
1. Ааӡара ахәыҷы игара алшоит Аӡбара ала ааӡара ахәыҷы игара зҭаху ауаҩытәыҩса иалаигало арзаҳал ҵыҵӷәыс иаҭаны. Ааӡара ахәыҷы игаразы аус Аӡбараҿы иахәаԥшуеит иҷыдоу аӡбаратә усеилыргарала атәылауаҩра усмҩаԥгаратә закәанԥҵара аԥҟарақәа ирықәыршәаны.
Ааӡара ахәыҷы игара иазку аусқәа Аӡбара ахәаԥшуеит ааӡара дызго ауаҩытәыҩса аӡбараҿ хымԥада далахәны иара убас, абекәынреи ахахәылхреи русбарҭа аусуҩи апрокурори алахәны.
2. Ааӡара ахәыҷы дыргарц азыҳәан иаҭахуп абекәынреи ахахәылхреи русбарҭа иҟанаҵо ааӡара агара ҵаҵӷәыс иамоу шазхауала ахыркәша уа иарбазароуп ааӡара игара иара ахәыҷы изҿлымҳарақәа ишрықәшәо насгьы ааӡара дызгауеи ааӡара иргауа ахәыҷи хаҭала еиқәшәаны аицәажәара шрымаз.
Ааӡара ахәыҷы игара, иара убас ааӡара иргоз ахәыҷы иԥсҭазаареи иааӡареи дызгаз аҭаацәараҿ изеиԥшроу ахылаԥшра аԥҟарақәа шьақәнаргылоит Аԥсны Аҳәынҭқарра Аминистрцәа реилазаара.
3. Ааӡара ахәыҷы дызгази ааӡара иргаз ахәыҷи рзинқәеи руалԥшьақәеи цәырҵуеит ахәыҷы ааӡара игаразы Аӡбара иаднакылаз азыӡба азакәанмчра анаиоу инаркны (абри Азакәанеидкыла а-ҷ 141).
Ааӡара ахәыҷы дшыргаз ала Аӡбара иаднакылаз азыӡба азакәанмчы анаиоу инаркны хымш рыҩныҵҟала аӡбара иауалԥшьоуп азыӡба агәылҩаа азыӡба ахьрыдыркылаз аӡбарҭатәи аҭыԥ иахьаҵанакуа Атәылауаҩратә ҭагылазаашьазы актқәа рҭаҩырҭа аусӡбарахь ашьҭра.
Ааӡара иргаз ахәыҷы аҳәынҭқарратә ҭаҩра дахыргоит атәылауаҩратә ҭагылазаашьазы актқәа аҳәынҭқарратә ҭаҩразы ишьақәыргыло аԥҟара инақәыршәаны.
Ахәҭаҷ 129. Ааӡара иргараны иҟоу ахәыҷқәеи ааӡара ахәыҷқәа ргара зҭаху ауаатәыҩсеи ашәҟәы рҭаҩра
1. Ааӡара иргараны иҟоу ахәыҷқәа ашәҟәы иҭарҩуеит абри азакәанеидкыла ахәҭаҷ 125 ахԥатәи ахәҭа ала ишьақшыргыло аԥҟара инақәыршәаны.
2. Ахәыҷқәа ааӡара ргара зҭаху Аԥсны Аҳәынҭқарра атәылауаа, атәымтәылауаа иара  убас атәылауаҩра змам ауааԥсыра ашәҟәы иҭарыҩуеит аҳәынҭқарратә усбарҭа аҭыԥантәи анапхгара ишьақәнаргыло аԥҟара ала.
Ахәҭаҷ 130. Ахәыҷқәа ааӡара ргаразы абжьаҟазара алмыршара
1. Ахәыҷқәа ааӡара ргаразы абжьацәажәара, даҽакала иаҳҳәозар, ахәыҷы иԥшаареи ааӡара рыҭареи хықәкыс иҟаҵаны, ахәыҷы иааӡара зҭаху изҿлымҳарақәа ирызкны даҽаӡәы ила абжьаҟазара ҟалаӡом.
2. Ахәыҷқәа ааӡара ргараҿы бжьаҟазароуп ҳәа иԥхьаӡаӡам абекәынреи ахахәылхреи русбарҭа, иара убас аҭыԥантәи анагӡаратә усбарҭа изхылҵыз рҟынтәи хылаԥшрада иаанхаз ахәыҷқәа ралыԥшаареи рҭыԥақәҵареи ирызкны ирыду ауалԥшьа анагӡаразы русура, иара убас атәымҳәынҭқарра ала ахәыҷқәа ааӡара ргаразы ҷыдала аус зыдҵоу аусбарҭақәеи аиҿкаарақәеи Аԥсны аҳәынҭқарраҿ жәларбжьаратәи аилаӡарақәа рхархәарала, мамзаргьы зинлеи уалԥшьалеи аиҟарара ашьаҭала имҩаԥырго аусқәа (принцип взаимности). Абри ахәҭаҷ аҿы иарбоу аусбарҭақәеи аиҿкаарақәеи ахәыҷқәа ааӡара ргаразы русураҿы акоммерциатә хықәкы аҭара ҟалаӡом.
Атәымҳәынҭқарратә усбарҭақәеи аиҿкаарақәеи Аԥсны аҳәынҭқарраҿ ахәыҷқәа ааӡара ргаразы аԥҟарақәеи иара убас уи аусураҿ хлаԥшра аҭашьа аԥҟарақәеи ишьақәнаргылоит Аԥсны Аҳәынҭқарра Аминистрцәа реилазаара.
3. Ахәыҷы ааӡара ишьҭразы аус амҩаԥгараан ахәыҷы ааӡара игара зҭаху, хаҭала иалахәра ззинқәеи зуалԥшьақәеи атәылауаҩратә закәанԥҵареи атәылауаҩратә-усмҩаԥгаратә закәанԥҵареи рыла ишьақәыргыло, ахатәхаҭарнак имазаара аԥырхагаӡам, иара убас, ада ԥсыхәа анамам аамҭазы дақәиҭуп аҭарџьман ицхыраара ахархәара.
4. Ахәыҷқәа ааӡара ргараҿы изиным абжьацәажәаразы аҭакԥхықәра шьақәыргылоуп Аԥсны Аҳәынҭқарра азакәанԥҵарала.
Ахәҭаҷ 131. Ахәыҷы ааӡара игара иақәиҭу ауаатәыҩса
1. Ахәыҷы ааӡара дыргар рылшоит ахаҵагьы аԥҳәысгьы анаҩсан еиқәыԥхьаӡо раамҷыдрахаз:
1) аӡбарала зшыҩмшәқәоуп ҳәа мамзаргьы зыхшыҩшәра бжатоу ҳәа иԥхьаӡо ауаҩытәыҩса;
2) аиԥшәымацәа руаӡәык зынӡак зыхшыҩшәра  мамзаргьы зыхшыҩшәра бжатоу ҳәа иԥхьаӡо;
3) ахәыҷы дызхылҵыз аӡбарала изинқәа дрылыхәдатәызар, мамзаргьы изинқәа рмаҷзар;
4) зуалԥшьақәа ишахәҭоу рынамыгӡаразы зусура иаҟәырххьоу абекәын мамзаргьы ахахәылхҩы; 
5) уаанӡа ааӡара ахәыҷы дызмаз аха иара ихарала уи азин аӡбарала измырххьо;
6) ачымазара иахҟьаны ахәыҷы дызхылҵыз изинқәа рынагӡара злымшо ауаҩытәыҩса. Ахәыҷы ааӡара игара, ахахәылхҩыс аҟалара алзмыршо ачымазарақәа реиқәыԥхьаӡа шьақәнаргылоит Аԥсны Аҳәынҭқарра аминистрцәа реилазаара; 
7) ахәыҷы дызгауа ааӡара данигауа аамҭазы ааӡара иигауа иныҟәгага змам ауаҩытәыҩса;
8) иҭышәынтәало анхарҭа змам;
9) ауаатәыҩса ргәабзиареи рыԥсҭазаареи иаԥынгыло гәҭакылатәи ацәгьауразы ахәыҷы ааӡара даниго аамҭазы аӡбамҭа змоу;
10) дзыҩно аҩны иахәҭоу асанитартәи, атехникатәи анормеи аԥҟареи змам.
Ахәыҷы ааӡара ишьҭразы Аӡбара азыӡба анаднакыло иалшоит абри ахәҭаҷ абыжьбатәии ажәабатәии апунктқәа рыла ишьақәыргыло аҭагылазаарақәа, ааӡара ирго ахәыҷы изҿлымҳарақәеи хырҩа ззиуа егьырҭ иҭагылазаашьақәеи хшыҩзышьҭра рзуны, рыцәхьаҵра.
2. Аиԥшәымара зыбжьам ахаҵеи аԥҳәыси азин рымам хәыҷы дырзеиԥшны ааӡара игара;
Абри ахәҭаҷ абжьбатәи ажәабатәи апунктқәа рыла иарбо аҭагылазаарақәа ахәыҷы иабԥсеи ианԥсеи аҵанакӡом;
3. Ааӡара ахәыҷы игара зҭаху ԥыҭҩык аныҟоу аԥыжәаратә зин имоуп ауа, аха усҟан, абри ахәҭаҷ актәи аҩбатәи ахәҭақәа рыԥҟадҵақәа, иара убас, ааӡара ирго ахәыҷы изҿлымҳарарақәа хымԥада ахшыҩзышьҭра рзутәуп. 
Ахәҭаҷ 132. Ахәыҷы ааӡара дызгауеи ааӡара ирго ахәыҷи қәрала ирыбжьоу
1. Иҭаацәарам, ахәыҷы ааӡара дызгауа ауаҩытәыҩсеи ааӡара иигауа ахәыҷи рықәрақәа реиҟарамра жәаф шықәса еиҵамзароуп. Аӡбарала иҵыҵӷәыркуп ҳәа иԥхьаӡоу аҽыҵга аныҟоу рықәрақәа реиҟарамра рмаҷзар алшоит.
Абԥса (анԥса) ииаӡо ахәыҷы хатә хәыҷыс иҭаҩра аан абри ахәҭаҷ актәи ахәҭаҷаҿы иарбоу рықәрақәа реиҟарамра хырҩа аҭара аҭахӡам.
Ахәҭаҷ 133. Ахәыҷы ааӡара ишьҭразы дызхылҵыз рақәшаҳаҭра
1. Ахәыҷы ааӡара ишьҭраҿы дызхылҵыз рақәшаҳаҭра хымԥада иаҭахәуп. Ахәыҷы дызхылҵыз рықәра намӡацзар дара урҭ зхылҵыз (андуи абдуи), мамзаргьы абекәыни ахахәылхҩи рақәшаҳаҭра хымԥада иаҭахуп. Андуи абдуи иара убас абекәыни ахахәылхҩи имамзар усҟан, абекәынреи ахахәылхреи русбарҭа ақәшаҳаҭзароуп.
Ахәыҷы ааӡара игара дызхылҵыз шақәшаҳаҭу ала анаториалтә усбарҭа ала ирҵабыргу, мамзаргьы, изхылҵыз рҟынтәи хылаԥшыда иаанхаз ахәыҷы дахьыҟоу аусбарҭа ала ишьақәырӷәӷәо, мамзаргьы ахәыҷы ааӡара дшырго ала аус иахьахәаԥшуа иҟоу абекәынреи ахахәылхреи русбарҭа, мамзаргьы дызхылҵыз ахьынхо аҭыԥантәи аусбарҭа ала ишьақәырӷзӷзо арзаҳал ыҟазароуп, иара убас аӡбарҭаҿ ахәыҷы ааӡара данырышьҭуа аамҭазы ишақәшаҳаҭу рҳәар рылшоит.
2. Ахәыҷы ааӡара ишьҭразы Аӡбара азыӡба шьақәнаргылаанӡа, дызхылҵыз азин рымоуп ишақәшаҳаҭу ала иаларҵаз арзаҳал, шьҭахьтәи алхра.
3. Ахәыҷы ааӡара ишьҭразы дызхылҵыз ақәшаҳаҭхар рылшоит хыҭкаала дызго рдыруазаргьы ирзымдыруазаргьы. Ахәыҷы диаанӡа ааӡара ишьҭразы дызхылҵуа ақәшаҳаҭхар ҟалаӡом.
Ахәҭаҷ 134. Дызхылҵыз ақәшаҳаҭымкәа ахәыҷы ааӡара ишьҭра
Дызхылҵыз ақәшаҳаҭымкәа ахәыҷы ааӡара ишьҭра алшоит:
1) дызхылҵыз зусҭцәоу анеилкаам мамзаргьы дызхылҵыз хабарда ибжьаӡит ҳәа Аӡбара ианазханаҵалак;
2) дызхылҵыз хшыҩмшәқәоуп ҳәа Аӡбара ианазханаҵалак;
3) абри Азакәанеидкыла ахәҭаҷ 73 аԥҟадҵақәа инарықәыршәаны ахәыҷы дызхылҵыз рзинқәа аӡбара азыӡба ала ианрылахәдатәу;
4) фымз инареиҳаны иҵыҵӷәырку ҽыҵгада ахәыҷы дызхылҵыз аницнымхо, иара убас иааӡареи иныҟәгареи рҽанацәхьаркуа.
Ахәҭаҷ 135. Абекәыни ахахәылхҩи, иара убас, изхылҵыз рҟынтәи хылаԥшыда иаанхаз ахьырбо аиҿкаара анапхгара ақәшаҳаҭны ахәыҷқәа ааӡара рышьҭра.
1. Абекәын (ахахәылхҩы) дызмо ахәыҷы ааӡара ишьҭразы абикәыни (ахахәылхҩи) рнапылаҩыратә рақәшаҳаҭреи хымԥада иаҭахуп.
2. Изхылҵыз рхылаԥшрада иаанхаз ахәыҷқәа ахәыҷыааӡарҭатә еиҿкаарақәа рҿы иҟоу ааӡара ргаразы иаҭахуп урҭ аиҿкаарақәа, ахәышәтәырҭатә еиҿкаарақәа, ауааԥсыра рсоциалтә хьчарҭатә аиҿкаарақәа, иара убас убарҭ иреиԥшу аиҿкаарақәа рҿы иҟоу ахәыҷқәа ааӡара ргаразы урҭ аиҿкаарақәа рнапхгаҩцәа рнапылаҩратә ақәшаҳаҭра аҭахуп.
2. Ахәыҷы изҿлымҳарақәа хшыҩзышьҭра рзуны ааӡара ишьҭразы Аӡбара иаднакылар алшоит азыӡба абри ахәҭаҷ актәи ахәҭаҿы иарбоу анапхгаҩцәа ақәшаҳаҭымкәангьы.
Ахәҭаҷ 136. Ааӡара ирышьҭуа ахәыҷы ихаҭа иақәшаҳаҭра
1. Жәашықәса зхыҵхьо ахәыҷы ааӡара игара иара ихаҭа дақәшаҳаҭзароуп.
2. Ахәыҷы ааӡара игаразы арзаҳал дызго иҩаанӡагьы ахәыҷи иареи ҭаацәарак аҿы еицынхозар ахәыҷгьы уи ауаҩ дызхылҵыз еиԥш дибозар, шамахак аҳасабала ахәыҷы ааӡара игара алшоит иара иақәшаҳаҭрадагьы.
Ахәҭаҷ 137. Ааӡара ахәыҷы игара, дызго иԥшәмагьы (лыԥшәмагьы) лақәшаҳаҭра
1. Еиԥшәымацәоу рахьынтәи руаӡәык иакәзар ааӡара ахәыҷы дызгауа уи егьи иԥшәмагьы дақәшаҳаҭзароуп.
2. Аиԥшәымацәа реиҭацәаратә еизыҟазаара иаҟәыҵхьазар, шықәсык инеиҳаны џьарак еицнымхозар, егьи аԥшәма дахьынхо еилкаамзар усҟан ахәыҷы ааӡара игаразы егьи аԥшәма иақәшаҳаҭра аҭахӡам.
Ахәҭаҷ 138. Ааӡара иргаз ахәыҷы ихьӡ, иабхьӡ, ижәла 
1. Ааӡара иргаз ахәыҷы изынхоит ихьӡ, иабхьӡ, ижәла.
2. Ааӡара дызгаз иҟаиҵо аҳәара ала ааӡара иргаз ахәыҷы ааӡара дызгаз ижәла ихырҵоит, хьӡысгьы ааӡара дызгаз ииҳәо ахьӡ ирҭоит. Абхьӡ шьақәдыргылоит ааӡара дызгаз ихьӡ ала, ааӡара дызгаз дыԥҳәысзар абхьӡыс ирҭоит ахәыҷы иаб ҳәа иалырбо ауаҩԥсы ихьӡ. Ааӡара дызгаз еиԥшәмацәо ахаҵеи аԥҳәыси рыжәлақәа хаз-хазызар усҟан аиԥшәмацәа еиқәышаҳаҭны ааӡара иргаз ахәыҷы руаӡәык ижәла ихырҵоит.
3. Ахәыҷы ааӡара ҳәа аиԥшәмара иалам ауаҩԥсы дигозар, усҟан уи иҟаиҵо аҳәара ала ахәыҷы ижәла, ихьӡ, иабхьӡ ааӡара дызго ишиҳәо (ишылҳәо) ахәыҷы иира ахьҭарыҩуа ашәҟәаҿы данырҵоит.
4. Жәашықәса зхыҵхьо ааӡара ирымо ахәыҷы ижәла, ихьӡ, иабхьӡ рыԥсахра алшоит иара дақәшаҳаҭны мацара, абри Азакәанеидкыла ахәҭаҷ 136 аҩбатәи ахәҭаҿы иазыԥхьагәаҭоу ахҭысқәа аҭыԥ анрымоу аамҷыдарахаз.
5. Ааӡара иргаз ижәла, ихьӡ, иабыхьӡ шыԥсаху адырбоит уи азҵаара зыӡбо Аӡбара иаднакыло азыӡба аҟны.
Ахәҭаҷ 139. Ааӡара ирымо ахәыҷы данизи дахьизи рыԥсахра
1. Ахәыҷы ааӡара игара армаӡара (амыргамара) хықәкыс иҟаҵаны дзааӡо иҟаиҵо аҳәарала ирааӡо ахәыҷы даниз арыцхә аԥсахра алшоит аха хымз еиҳамкәаны, аиаша иавганы иара убас, дахьиз аҭыԥ ахьӡи.
Ааӡара ирымоу ахәыҷы даниз арыцхә аԥсахра алшоит ахәыҷы иқәра шықәсык еиҳамкәаны ихыҵцанӡа мацара. Ирқьиагоу ҿыҵгоуп ҳәа аӡбара иазханаҵаз аҽыҵгақәа аныҟоу ааӡара ирымоу ахәыҷы данииз арыцхә аԥсахра алшоит шықәсык инеиҳани ихыҵхьазаргьы.
2. Ааӡара иргаз ахәыҷы даниз арыцхәи дахьиз аҭыԥи шыԥсаху адырбоит уи азҵаара зыӡбо Аӡбара иаднакыло аӡыӡба аҟны.
Ахәҭаҷ 140. Ааӡара иргаз ахәыҷы дызгаз иара дызхылҵыз ракәшәа рҭаҩра
1. Ахәыҷы ааӡара дызгаз иҟарҵо аҳәара ала ахәыҷы иира ахьҭарыҩуа ашәҟәаҿы ааӡара дызгаз иара дызхылҵыз ракәушәа ранҵаразы Аӡбара азыӡба аднакылар алшоит.
2. Уи аҩыза анҵамҭа жәашықәса зхыҵхьо ахәыҷы изкны аҟаҵара азыҳәан хымԥада иара иақәшаҳаҭра аҭахуп, абри Азакәанеидкыла ахәҭаҷ 136 аҩбатәи ахәҭаҿы иазыԥхьагәаҭоу ахҭысқәа  аҭыԥ анрымоу ааимҷыдарахаз.
3. Уи аҩыза анҵамҭа хымԥада изаҭаху арбатәуп ахәыҷы ааӡара ишьҭразы Аӡбара иаднакыло азыӡбаҿы.
Ахәыҭаҷ 141. Ахәыҷы ааӡара игара иамоу азинтә ҵыхәтәақәа
1. Ирааӡаз ахәыҷи уи ихылҵшьҭреи, дзааӡази урҭ руацәеи иареи реизыҟазаараҿы, иара убас ахәыҷы дзааӡази, урҭ руацәеи, ирааӡази, ирааӡаз ихылҵшьҭреи дареи реизыҟазаараҿы имазаратәу (имазаратәым) рзинқәеи руалԥшьақәеи еиҟароуп.
2. Ирааӡоу ахәыҷы дызхылҵызи иареи реизыҟазаараҿы ихатә мазаратә зинқәа ицәыӡуеит, иара убас дызхылҵызи иареи реизыҟазаашьаҿы иду ауалԥшьақәа рҟынтәи ихы дақәиҭтәхоит.
3. Еиԥшәымацәо ахаҵеи аԥҳәыси рахьынтә ахәыҷы дзааӡо аԥҳәыс лакәзар усҟан ирааӡо имазаратәу (имазаратәым) ихатә зинқәеи иуалԥшьақәеи изынхар алшоит лхаҵа игәаԥхарала, мамзаргьы ахәыҷы зыхьӡала дааӡаз ахаҵа иакәзар усҟан ирааӡо имазаратәу (имазаратәым) ихатә зинқәеи иуалԥшьақәеи изынхар алшоит аԥҳәыс лгәаԥхарала.
4. Ахәыҷы деицызааӡаз аиԥшәмацәа рахьынтә аӡә дыԥсыр усҟан иԥсыз иани иаби (ахәыҷы иандуи иабдуи) иҟарҵо аҳәара ала ирааӡаз ахәыҷы изынхар алшоит имазаратәу (имазаратәым) ихатә зинқәеи иуалԥшьақәеи иԥсыз иуацәеи иареи реизыҟазаараҿы, уи иара изҿлымҳарақәа ирықәшәозар. Иԥсыз иуацәеи иҭахцәеи иԥсыз ииааӡаз ахәыҷи дареи реибабашьа (реизыҟазаашьа) мҩаԥысуеит абри Азакәанеидкыла ахәҭаҷ 69 иашьашәаланы.
5. Иааӡоу ахәыҷи, иани дзааӡаз (иԥсыз) иуацәеи реизыҟазаашьа аиқәырхара шаҭаху азгәаҭоуп ааӡара даныргозтәи аӡбара азыӡбаҿы.
6. Абри ахәҭаҷ актәи аҩбатәи ахәҭақәа рҿы иазыԥхьагәаҭоу, ахәыҷы иааӡара иамоу (иацу) азинтә ҵыхәтәақәа цәырҵуеит (ҟалоит) ахәыҷы дышииз ала дахьҭаҩу ашәҟәаҿы дзааӡаз дызхылҵыз ҳәа иарбамзаргьы.
Ахәҭаҷ 142. Атәанчахәы мамзаргьы ацхыраагӡа риоуратә зин ааӡара иҟоу изныжьра
 Ааӡара иҟоу ахәыҷы ааӡара даныргоз аламҭалазы атәанчахәы иара убас ацхыраагӡа дызхылҵыз аныԥслакь ашьҭахь иоуразы имаз азин ааӡара дахьыҟоугьы изынхоит.
Ахәҭаҷ 143. Ааӡара ахәыҷы игара амаӡа
1. Ааӡара ахәыҷы игаразы азыӡба здызкылаз, мамзаргьы ааӡара игара аҳәынҭқарратә ҭаҩра ахызгаз амаҵурауаа, иара убас, ахәыҷы ааӡара дшыргаз (дшааргаз) џьара акала издырыз ауаа ируалԥшьоуп ахәыҷы ааӡара игара амаӡа аҵәахра.
2. Абри ахәҭаҷ актәи ахәҭаҿы иазгәаҭоу ахәыҷы ааӡара игара (иаагара), дзааӡо рымада имамкәаны, амаӡа зраргамаз ауаҩытәыҩса аҭакԥхықәра идлоит закәанла ишьақәыргыло аԥҟара ала.
Ахәҭаҷ 144. Ахәыҷы ааӡара игаразтәи азыӡба аԥыхра
1. Ахәыҷы ааӡара игаразтәи азыӡба аԥыхзар алшоит Аӡбара ала.
2. Ахәыҷы ааӡара игаразтәи азыӡба аԥыхра иазку аус аӡбара ахәаԥшуеит абекәынреи ахахәылхреи русбарҭа, иара убас, апрокурор алахәны.
3. Ахәыҷы иааӡара аҵыхәа ԥҵәоит ааӡара агаразтәи азыӡба аԥыхразы Аӡбара иаднакылаз азыӡба азакәанмчра анаиоу аҽны нахыс.
Ахәыҷы иааӡара аԥыхразы Аӡбара иаднакылаз азыӡба азакәанмчра анаиоу инаркны хымш рыла абри азыӡба агәылҩаа ахәыҷы ааӡара даныргазтәи аҳәынҭқарратә ҭаҩра ахьахысыз иҟоу, атәылауаҩратә ҭагылазаашьазы актқәа рҭаҩырҭа аусбарҭахь иыршьҭуеит.
Ахәҭаҷ 145. Ахәыҷы ааӡара игаразы азыӡба аԥыхра аҵаҵӷәқәа
1. Ахәыҷы ааӡара игара аԥыхзар алшоит, ааӡара дызгаз руалԥшьақәа рынагӡаразы рҽацәыхьчара ахәыҷқәа зхылҵыз рзинқәа цәгьашақә рхы иадырхәозар, ирааӡо ахәыҷы гәымбылџьбарала изныҟәозар, арыжәтә чмазареи арҩашьыгатә чмазареи  рылаҽны иҟазар.
2. Ахәыҷы иааӡара аӡбарала иаԥыхзар алшоит егьырҭ даҽа ҽыҵгақәакгьы шьаҭас иаҭаны, ахәыҷы изҿлымҳарақәа хшыҩзышьҭра рзуны насгьы иара ахәыҷы игәаанагара иазхәыцны.
Ахәҭаҷ 146. Ахәыҷы ааӡара иҟазаара аԥыхразы аԥҟадҵа аҟаҵара иақәиҭу ауааԥсыра
Ахәыҷы ааӡара игара аԥыхразы аԥҟадҵа аҟаҵара иақәиҭуп иара дызхылҵыз, ааӡара дызгаз, 14 шықәса зхыҵхьо ааӡара иҟоу ахәыҷы, абекәынреи ахахәылхреи русбарҭа иара убас апрокурор.
Ахәҭаҷ 147. Ахәыҷы ааӡара иҟазаара аԥыхра аҵыхәтәақәа
1. Ахәыҷы ааӡара иҟазаара Аӡбара ианаԥнахлакь дзааӡази уи иуацәеи иареи наҟ-ааҟ реизыҟазаараҿы рзинқәеи руалԥшьақәеи рҵыхәа ԥҵәоит, иара убас ахәыҷы изҿлымҳарақәа ирықәымшәозар дызхылҵызи егьырҭ иуацәеи иареи наҟ-ааҟ реизыҟазаашьаҿы рзинқәеи руалԥшьақәеи дырҿыцуеит.
2. Ахәыҷы ааӡара иҟазаара анаԥыххалакь ашьҭахь аӡбарала ахәыҷы дызхылҵыз дрырҭоит. Дызхылҵыз ыҟамзар, мамзаргьы урҭ рахь ахәыҷы, ишьҭра иара изҿлымҳарақәа ирықәымшәозар усҟан ахәыҷы ихылаԥшра абекәынреи ахахәылхреи русбарҭа иадырҵоит.
3. Аӡбара уи адагьы иаӡбоит ахәыҷы изынрыжьуоу изнырмыжьуоу ааӡара дахьыҟаз ихырҵаз ажәла, ахьӡ, абхьӡ.
Жәашықәа зхыҵхьо ахәыҷы ижәла, ихьӡ, иабхьӡ рыԥсахра алшоит иара дақәшаҳаҭны мацара.
4. Ахәыҷы изҿлымҳарақәа инарықәырԥшны Аӡбара, ааӡара дызмаз ауаҩԥсы иднаҵар алшоит ахәыҷы иныҟәгараҿы ахархәага ашәара абри Азакәанеидкыла ахәҭаҷқәа 83, 85 рҿы иарбо ашәагаа иақәшәо.
Ахәҭаҷ 148. Ахәыҷы иқәра анынаӡа нахыс ааӡара иҟазаара аԥыхра алмыршара
Ахәыҷы ааӡара иҟазаара аԥыхзар ҟалаӡом уи азы азҵаара анықәдыргылоз аламҭалазы иқәра наӡахьазар. Ахәыҷы ааӡара иҟазаара аԥыхра иқәра наӡахьазаргьы иалшоит анаҩстәи аҭагылазаашьақәа аҭыԥ анрымо: ааӡара иҟазаара аԥыхразы дзааӡози иареи еиқәышаҳаҭзар; дызхылҵыз ақәшаҳаҭзар; урҭ рыԥсы  ҭазар насгьы рзинқәа ирылыхәдатәымзар мамзаргьы ахшыҩмшәқәа ҳәа иԥхьаӡамзар.
20 ахы. Ахәыҷқәа р-абекәынреи рхахәылхреи
Ахәҭаҷ 149. Абекәынреи ахахәылхреи ззықздыргыло ахәыҷқәа
1. Абекәынреи ахахәылхреи рзықәдыргылоит изхылҵыз рҟынтәи хылаԥшрада иаанхаз ахәыҷқәа рныҟәгара, рааӡара, аҵарадырра рыҭара иара убас рзинқәеи разҿлымҳарақәеи рыхьчара хықәкыс иҟаҵаны (абри Азакәанеидкыла ахәҭаҷ 124 актәи ахәҭа).
2. Абекәынра рзықәдыргылоит жәиԥшь шықәса зхымҵыц ахәыҷқәа 
Ахахәылхра рзықәдыргылоит жәиԥшь шықәса инадыркны жәаа шықәса рҟынӡа зхыҵуа ахәыҷқәа.
3. Абекәынреи ахахәылхреи ахәыҷқәа рзықәыргылара азҵаара ҳәаақәнаҵоит Аԥсны Аҳәынҭқарра Атәылауаҩратә Закәанеидкыла.
Ахәҭаҷ 150. Ахәыҷқәа рабекәнцәа (рхахәылхрцәа)
1. Абекәынцәас (ахахәылхцәас) ахәыҷқәа рзы иқәыргылазар алшоит зықәра наӡахьо акрура зылшо ауаатәыҩса. Абекәанцәас (ахахәылхыҩцәас) иқәыргылара ҟалаӡом ахәыҷқәа ирызкны ззинқәа ирылыхәдатәу ауаатәыҩса.
2. Абекәын (ахахәылхыҩ) ахәыҷы данизықәдыргыло ҳасаб рзутәуп: иқәдыргыло абекәын иуаҩышәара, абекәын (ахахәылхҩы) иуалԥшьақәа рынагӡара дшазыманшәало, ахәыҷқәеи иареи реизуаара, абекәын (ахахәылхҩы) иҭаацәара ахәыҷқәа ишырзыуаау, иара убас ахәыҷы ихаҭа изықәдыргыло абекәын (ахахәылхҩы) дшигәаԥхо.
3. Абекәынцәас (ахахәылхыҩцәа) рықәыргылара ҟалаӡом арыжәтәи арҩашьыга маҭәашьарқәеи злаҽны иҟоу, уи иахычмазааҩу; абекәынреи (ахахәылхреи) ауалԥшьақәа рынагӡара иаҟәырххьоу; ахәыҷқәа ирызку рзинқәа ззырмаҷу; ахәыҷқәа ааӡара изгахьаз аха дара рхарала ааӡара агара  ззаԥыхыз, иара убас, згәамбзиара иахҟьаны ахәыҷы иааӡара злымшо ауаа (абри Азакәанеидкыла ахәҭаҷ 131 актәи ахәҭа).
Ахәҭаҷ 151. Ахәыҷыааӡарҭатә еиҿкаарақәа ахәшәтәырҭатә еиҿкаарақәа, ауааԥсыра рсоциалтә-хьчарҭатә аиҿкаарақәа рҿы иҟоу ахәыҷқәа абекәынцәеи ахахәылхыҩцәеи рзықәыргылара
1. Ихаҭәаау аҳәынҭқарратә хлаԥшра змоу, ахәыҷыааӡарҭатә еиҿкаарақәа, ахәшәтәырҭатә еиҿкаарақәа, ауааԥсыра рсоциалтә-хьчаратә еиҿкаарақәа рҿы иара убас убарҭ иреиԥшу аиҿкаарақәа рҿы иҟоу ахәыҷқәа абекәынцәеи ахахәылхҩцәеи рзықәдыргылаӡом. Абекәынцәеи ахахәылхҩцәеи руалԥшьақәа нарыгӡоит урҭ аиҿкаарақәа рхадаҩцәа (рнапхгаҩцәа).
Абекәын (ахахәылхҩы) ила ахәыҷы аамҭала урҭ аиҿкаарақәа рахь нагатәыс дзауз абекәын (ахахәылхҩи) изинқәеи иуалԥшьақәеи рынагӡара даҟәыҵӡом.
2. Абри ахәҭаҷ актәи ахәҭаҿы иарбо аиҿкаарақәа рҿы иҟоу ахәыҷқәа рныҟәгашьа, рааӡашьа, рҵарадырра зеиԥшроу хлаԥшра азнауеит абекәынреи ахахәылхреи русбарҭа.
3. Абри ахәҭаҷ актәи ахәҭаҿы иарбо аиҿкаарақәа аушьҭымҭацәа рзинқәа рыхьчара рыдуп абекәынреи ахахәылхреи русбарҭақәа.
Ахәҭаҷ 152. Абекәыни ахахәылхҩи ззықәыргыло ахәыҷқәа рзинқәа
1. Абекәыни ахахәылхҩи ззықәыргыло ахәыҷқәа азин рымоуп:
1) абекәын (ахахәылхҩы) иҭаацәараҿы ааӡара иоура, абекәын (ахахәылхҩы) игәцаракра, урҭи иареи џьарак реицынхара Аԥсны Аҳәынҭқарра Атәлауаҩратә Закәанеидкыла ахәҭаҷ 36 аҩбатәи ахәҭаҿы иазыԥхьагәаҭоу аҷыдарақәа аныҟоу аамҷыдарахаз;
2) урҭ ахәыҷқәа рныҟәгара, рааӡара, аҵарадырра риоура, ганрацәала реизҳара, рыуаҩра ҳаҭырла азныҟәара рзы иахәҭоу аҭагылазаашьақәа рзаԥҵара;
3) ирықәнаго ааӡаԥса, атәанчахәы, ацхыраагӡа иара убас егьырҭ асоциалтә зшәатәқәа риоура;
4) анхарҭазы ирымоу ахатәратә зинқәа, мамзаргьы анхарҭа ахархәаразы азинқәа реиқәырхара, анхарҭа змам, анхарҭатә закәанԥҵара инақәыршәаны – анхарҭаҭыԥ аиоура;
5) зуалԥшьа цәгьашақә иназыгӡо абекәын (ахахәылхҩы) иҟынтәи, абри Азакәанеидкыла ахәҭаҷ 57 инақәыршәаны, ихьчара.
2. Абекәын (ахахәылхҩы) дызхагыло ахәыҷқәа хыхь еиқәыԥхьаӡо рыдагьы абри Азакәанеидкыла ахәҭаҷқәа 56, 58 рыла иазыԥхьагәаҭоу азинқәа рымоуп.
Ахәҭаҷ 153. Изхылҵыз рҟынтә хылаԥшрада иаанханы ахәыҷааӡарҭатә еиҿкаарақәа рҿы, ахәышәтәырҭатә еиҿкаарақәа рҿы, ауааԥсыра рсоциалтә-хьчаратә еиҿкаарақәа рҿы иҟоу ахәыҷқәа рзинқәа
Изхылҵыз рҟынтәи хылаԥшрада иаанханы ахәыҷааӡарҭатә еиҿкаарақәа рҿы, ахәышәтәырҭатә еиҿкаарақәа рҿы, ауааԥсыра рсоциалтә-хьчаратә еиҿкаарақәарҿы иара убас урҭ иреиԥшу аиҿкаарақәа рҿы иҟоу ахәыҷқәа ирымоуп анаҩсан еиқәыԥхьаӡо рзинқәа:
1) рныҟәгара, рааӡара аҵарадырра аиоура, ганрацәала реизҳара, рыуаҩра ҳаҭырла азныҟәара, разҿлымҳарақәа реиқәыршәаразы аҭагылазаашьақәа раԥҵара;
2) ирықәнаго ааӡаԥса, атәанчахәы, ацхыраагӡа, иара убас, егьырҭ асоциалтә зшәатәқәа;
3) анхарҭазы ирымоу ахатәратә зинқәа мамзаргьы анхарҭа ахархәаразы азинқәа реиқәырхара, анхарҭа змам анхарҭатә закәанԥҵара инақәыршәаны – анхарҭаҭыԥ  аиоура;
4) иарбоу аиҿкаарақәа рыҟны аҟазаара аамҭа аниаслакь ашьҭахь усурҭакаҿ аҭыԥ аанкылара аамҭазы аџьаус иазку азакәанԥҵараз ишазыԥхьагәаҭо ала аԥыжәатә зин аиоура;
2. Изхылҵыз рҟынтә хәылаԥшрада иаанханы, абри ахәҭаҷ актәи ахәҭаҿы иарбо аиҿкаарақәа рҿы иҟоу ахәыҷқәа абри Азакәанеидкыла ахәҭаҷқәа 56 – 58 рыла иазыԥхьагәаҭоу азинқәа рымоуп.
Ахәҭаҷ 154. Ахәыҷы ихагыло абекәыни ахахәылхҩи рзинқәа
1. Абекәыни ахахәылхҩи ақәиҭуп иагьруалԥшьоуп ирыду ахәыҷы агәабзиара иманы, махашьахала деибганы, психикалеи доуҳалеи деиқәшәаны, иуаҩышәара ҳаракны дыгәцаракны иааӡара.
2. Абекәыни ахахәылхҩи ирыду ахәыҷы игәаанагареи, абекәынреи ахахәылхреи русбарҭа аԥшьгарақәеи, иара убас абри Азакәанеидкыла ахәҭаҷ 67 актәи ахәҭа аԥҟадҵақәеи хшыҩзышьҭра рзуны рхатәгәаԥхарала ишьақәдыргылоит иааӡашьа.
3. Абекәыни ахахәылхҩи ирыду ахәыҷы игәаанагара хшыҩзышьҭра азуны иақәиҭуп аҵараиурҭатә еиҿкаараеи иоуа аҵарадырра аформеи ралхра, иара убас ируалԥшьоуп ахәыҷы ашьаҭакратә ҵарадырреи, ибжьаратәуи ихаҭәаауи аҵарадырреи роуразы аҭагылазаашьа изаԥҵара.
4. Абекәыни ахахәылхҩи иақәиҭуп дара зхагыло ахәыҷы изакәанымкәа днызкыло дарбанзаалакгьы (уа иналаҵаны ауацәагьы), иҟынтәи Аӡбара ала иргьежьразы аԥҟадҵа аҟаҵара.
5. Абекәыни ахахәылхҩи ақәиҭым (азин рымам) дара зду ахәыҷы дызхылҵызи иареи иара убас егьырҭ изааигәо иуацәеи иареи реибабара аруадаҩра (аԥырхагахара? аԥынгылара?), урҭ реибабара иара иазҿлымҳарақәа ианрықәымшәо аамҷыдарахаз.
6. Абекәыни ахахәылхҩи ртәылауаҩратә зинқәа руалԥшьақәеи ҳәаақәҵоуп Аԥсны Аҳәынҭқарра Атәылауаҩратә Закәанеидкыла ахәҭаҷқәа 36-38 рыла.
7. Ахәыҷы дызду абекәыни ахахәылхҩи абикәынреи ахахәылхреи рзы ирықәу ауалԥшьақәа нарыгӡоит.
Ахәыҷы иныҟәгаразы абекәыни ахахәылхҩи есымза ироуеит аԥаратә хархәага Аԥсны Аҳәынҭқарра азакәанԥҵара ишьақәнаргыло аԥҟареи ашәагааи ирықәыршәаны.
VII. Аҟәша Атәымтәылауааи атәылауаҩра змам ауааԥсыреи злахәу аҭаацәаратә еизыҟазаараҿ аҭаацәаратә закәанԥҵара ахархәара
Ахәҭаҷ 155. Аԥсны Аҳәынҭқарраҿ аҵакырадгьылаҿ аиԥшәымара абжьаҵара
1. Аԥсны Аҳәынҭқарраҿ аҵакырадгьылаҿ аиԥшәымара абжьаҵара аԥҟареи аформеи ҳәаақәнаҵоит аԥсны Аҳәынҭқарра азакәанԥҵара.
2. Аԥсны Аҳәынҭқарра аҵакырадгьылаҿ аиԥшәымара абжьаҵара ҳәаақәнаҵоит аиԥшәымара абжьаҵара аламҭалазы досу зтәылауаҩра имоу аҳәынҭқарра азакәанԥҵара, аха аиԥшәымара абжьаҵара алзмыршо аҭагылазаарақәа ртәы зҳәо, абри Азакәанеидкыла ахәҭаҷ 13 аԥҟадҵақәа рықәныҟәарала.
3. Аиԥшәымара зыбжьазҵо атәымтәылауаҩра инаваргыланы Аԥсны Аҳәынҭқарра атәылауаҩрагьы имазар, усҟан аиԥшәымара абжьаҵараан ахархәара амоуп Аԥсны Аҳәынҭқарра азакәанԥҵара. Аиԥшәымара зыбжьазҵо ауаҩы ҩ-ҳәынҭқаррак инареиҳаны аҳәынҭқаррақәа ртәылауаҩра имазар, усҟан иара иалихуа аҳәынҭқарра азакәанԥҵара ахархәара аиоуеит.
4. Атәылауаҩра змамкәа Аԥсны Аҳәынҭқарраҿ аиԥшәмара зыбжьазҵо ауаҩытәыҩса аиԥшәымара абжьаҵаразы иахәҭоу аҭагылазаара ҳәаақәнаҵоит  иара ҭышәынтәаларала  дахьынхо аҳәынҭқарра азакәанԥҵара.
Ахәҭаҷ 156. Адипломатратә хаҭарнакреи аконсулратә аиҿкаарақәеи рҿы аиԥшәмара абжьаҵара.
1. Атәымҳәынҭқарраҿ инхауа Аԥсны Аҳәынҭқарра атәылауаа рыбжьара аиԥшәымара рыбжьарҵоит Аԥсны аҳәынҭқарра адипломатратә хаҭарнакреи аконсулратә еиҿкаарақәеи рҿы.
2. Аԥсны Аҳәынҭқарраҿ атәымтәылатәи ахаҭарнакреи аконсулратә еиҿкаарақәеи рҿы атәымтәылатәи атәылауаа ирыбжьарҵаз аиԥшәымара ҵабыргуп ҳәа азхаҵара амоуп зинлеи уалԥшьалеи наҟ-ааҟ реиҟарара ашьаҭала.
Ахәҭаҷ 157. Аԥсны Аҳәынҭқарра анҭыҵ Аԥсынтәылауаа рыбжьара ибжьарҵо аиԥшәымара азхаҵара
1. Аԥсны Аҳәынҭқарра аҵакырадгьыл анҭыҵ Аԥсны атәылауаа рыбжьара ирыбжьаҵо аиԥшәымара, Аԥсны атәылауааи атәымтәылауааи рыбжьара ибжьаҵо аиԥшәымара, мамзаргьы Аԥсны атәылауааи атәылауаҩра змам ауааԥсыреи рыбжьара ирыбжьарҵо аиԥшәымара иҵабыргуп ҳәа аԥсны Аҳәынҭқарраҿ иазхаҵахоит урҭ аиԥшәымарақәа ахьрыбжьарҵаз атәылаҿ иҟоу азакәанԥҵара иқәныҟәаны ирыбжьарҵазар, иара убас Аԥсны Аҳәынҭқарра аҭаацәаратә Закәанеидкыла 13-тәи ахәҭаҷ аԥҟарақәа рҿы иарбоу, аиԥшәымара абжьаҵара иаԥынгыло аҭагылазаашьақәа ыҟамзар.
2. Атәым ҳәынҭқарра атәылауаа Аԥсны Аҳәынҭқарра аҵакырадгьыл анҭыҵ ирыбжьарҵаз аиԥшәымара Аԥсны Аҳәынҭқарраҿ иҵабыргуп ҳәа иазханаҵахоит урҭ аиԥшәымарақәа ахьрыбжьарҵаз атәылаҿ иҟоу азакәанԥҵара иқәныҟәаны ирыбжьарҵазар.
Ахәҭаҷ 158. Аԥсны Аҳәынҭқарраҿ ибжьаҵо аиԥшәымара мамзаргьы Аԥсны Аҳәынҭқарра аҵакырадгьыл анҭыҵ ибжьаҵо аиԥшәымара рҵабыргымра
Аԥсны Аҳәынҭқарраҿ ибжьаҵо аиԥшәымара мамзаргьы Аԥсны Аҳәынҭқарра аҵакырадгьыл анҭыҵ ибжьаҵо аиԥшәымара аҵабыргымра шьақәныргылоит урҭ аиԥшәымарақәа рыбжьаҵараан ахархәара змаз азакәанԥҵара.
Ахәҭаҷ 159. Аиԥшәымара аԥыхра
1. Аԥсны аҳәынҭқарра атәылауааи атәым ҳәынҭқарра атәылауааи, мамзаргьы Аԥсны Аҳәынҭқарра атәылауааи атәылауаҩра змам ауааԥсыреи реиԥшәымара иара убас Аԥсны Аҳәынҭқарраҿ атәым ҳәынҭқарратәи атәылауаа ирыбжьарҵаз аиԥшәымара аԥыхра мҩаԥыргоит Аԥсны Аҳәынҭқарра азакәанԥҵара инақәыршәаны.
2. Аԥсны Аҳәынҭқарра аҵакырадгьыл анҭыҵ инхауа Аԥсны Аҳәынҭқарра атәылауаҩы дақәиҭуп Аԥсны Аҳәынҭқарра аҵакырадгьыл анҭыҵ инхауа иԥшәмеи иареи реиԥшәымара Аԥсны Аҳәынҭқарра аӡбарҭаҿы аԥыхра иԥшәма тәылауаҩрас дызҵазкуазаалакгьы. Аԥсны Аҳәынҭқарра азакәанԥҵара инақәыршәаны Атәылауаҩратә ҭагылазаашьазы актқәа рҭаҩырҭаҿы аиԥшәымара аԥыхра алшозар, усҟан реиԥшәымара  аԥыхзар алшоит Аԥсны Аҳәынҭқарра адипломаттә хаҭарнакраҿы мамзаргьы аконсулратә еиҿкаараҿы.
3. Аԥсны Аҳәынҭқарра атәылауаа ирыбжьаз аиԥшәымара, мамзаргьы Аԥсны Аҳәынҭқарра атәылауаҩи атәым ҳәанҭқарра атәылауаҩи ирыбжьо аиԥшәымара, мамзаргьы Аԥсны Аҳәынҭқарра атәылауаҩи атәылауаҩра змам ауаҩытәыҩсеи ирыбжьоу аиԥшәымара Аԥсны Аҳәынҭқарра аҵакырадгьыл анҭыҵ, аиԥшәымара ахьрыбжьарҵаз аҳәынҭқарраҿ иаԥу азакәанԥҵара ақәныҟәарала иаԥыхзар Аԥсны Аҳәынҭқарраҿ уи ҵабыргуп ҳәа иазханаҵоит аԥсны Аҳәынҭқарра азакәанԥҵара ақәныҟәарала иаргаматәызар.
4. Атәымҳәынҭқарратәи атәылауаа ирыбжьаз аиԥшәымара уи аиԥшәымара ахьрыбжьарҵаз аҳәынҭқарраҿ иаԥу азакәанԥҵара ақәныҟәарала Аԥсны Аҳәынҭқарраҿ аҵакырадгьыл анҭыҵ аԥыхра иҵабыргуп ҳәа иазханаҵоит Аԥсны Аҳәынҭқарра азакәанԥҵара ала ишьақәыргыло аԥҟара ақәныҟәарала иаргаматәзар.
Ахәҭаҷ 160. Еиԥшәымацәоу имазаратәуи имазаратәыми рзинқәеи руалԥшьақәеи
1. Абри Азакәанеидкыла ахәҭаҷ 159 иарбоу аиԥшәымацәа имазаратәуи имазаратәыми рхатә зинқәеи руалԥшьақәеи ҳәаақәнаҵоит иахьеицынхо аҳәынҭқарра аҵакырадгьылаҿ ахархәара змоу азакәанԥҵара; аицынхарҭа ҭыԥ рымамзар усҟан – аҵыхәтәантәи аицынхарҭаҭыԥ ахьрымаз аҳәынҭқарраҿ ахархәара змоу азакәанԥҵара. Аицынхарҭа ҭыԥ змам аиԥшәымацәа имазаратәуи имазаратәыми рзинқәеи руалԥшьақәеи шьақәнаргылоит Аԥсны аҳәынҭқарра азакәанԥҵара Аԥсны Аҳәынҭқарра аҵакырадгьылаҿ.
2. Еицырзеиԥшу атәылауаҩра мамзаргьы џьарак аицынхаразы аҭыԥ змам аиԥшәмацәа аиԥшәымаразы аиқәшаҳаҭра мамзаргьы аӡәи-аӡәи аныҟәгаԥса рзеибашәаразы аиқәшаҳаҭра анрыбжьарҵо еиқәышаҳаҭны иалырхыр рылшоит аиԥшәымаратә еилаӡараҿы мамзаргьы аныҟәгаԥса аӡәи-аӡәи рзеибашәаразы рхы иадырхәаша закәанԥҵарак. Аиԥшәымацәа рхы иадырхәаша азакәанԥҵара, аиԥшәмаразы мамзаргьы аныҟәгаԥса аӡәи-аӡәи рзеибашәаразы аиқәшаҳаҭра абжьаҵараан иалрымхызар, усҟан ахархәара амоуп абри ахәҭаҷ актәи ахәҭа аҭагылазаара.
Ахәҭаҷ 161. Абра, анра ашьақәыргылареи амакреи
1. Абра, анра ашьақәыргылареи амакреи ҳәаақәнаҵоит ахәыҷы даниуаз дызтәылауаҩыз аҳәынҭқарра азакәанԥҵара.
2. Аԥсны Аҳәынҭқарраҿ а/бреи анреи ашьақәыргылареи амакреи ҳәаақәнаҵоит Аԥсны аҳәынҭқарра азакәанԥҵара. Аԥсны Аҳәынҭқарра азакәанԥҵарала ианалшо а/бреи анреи ашьақәыргылара атәылауаҩратә ҭагылазаашьазы актқәа рҭаҩырҭаҿы, усҟан Аԥсны Аҳәынҭқарра аҵакырадгьыл анҭыҵ инхо ахәыҷы иаби иани руаӡәык иакәзаргьы Аԥсны Аҳәынҭқарра датәылауаҩзар, азин рымоуп Абра (анра) ашьақәыргыларазы Аԥсны Аҳәынҭқарра адипломатратә хаҭарнакрахь мамзаргьы аконсулратә еиҿкаарахь арзаҳал алагалара.
Ахәҭаҷ 162. Ахшареи ахшара зхылҵызи рзинқәеи руалԥшьақәеи
Ахшареи ахшара зхылҵызи рзинқәеи руалԥшьақәеи, уа иналаҵаны ахәыҷқәа рныҟәгаразы изхылҵыз руалԥшьақәа, ҳәаақәнаҵоит џьарак аицынхаразы аҭыԥ ахьрымо аҳәынҭқарраҿ иаԥу азакәанԥҵара. Ахшареи урҭ зхылҵызи џьарак аицынхаразы аҭыԥ рымамзар усҟан ахшареи урҭ зхылҵызи рзинқәеи руалԥшьақәеи ҳәаақәнаҵоит ахәыҷы дызтәылауаҩу аҳәынҭқарраҿ иаԥу азакәанԥҵара. Ааӡаԥса (аныҟәгаԥса) ашәаразы азыҳәаҩ иқәиргыло аԥҟадҵа, иара убас, ахшареи изхылҵызи рыбжьара егьырҭ аизыҟазаарақәа ирызкны ахархәара амазар алшоит ахәыҷы ҭышәынтәаларала дахьынхо аҳәынҭқарра зҵакырадгьылаҿ иаԥу азакәанԥҵара.
Ахәҭаҷ 163. Зықәра наӡахьо ахшареи аҭаацәара егьырҭ алахәылацәеи аныҟәгаԥса ааӡаԥса ашәаразы руалԥшьақәа
Зықәра наӡахьо ахшара изхылҵыз рныҟәгаразы руалԥшьақәеи, иара убас, аҭаацәара егьырҭ алахәылацәа аныҟәгаԥса ашәаразы рхыдҵақәеи шьақәнаргылоит урҭ зегь реицынхарҭаҭыԥ ахьрымо аҳәынҭқарра азакәанԥҵара. Зегь реицынхарҭаҭыԥ рымамзар урҭ ауалԥшьақәеи ахыдҵақәеи шьақәнаргылоит аныҟәгаԥса (ааӡаԥса) аиоуразы аԥҟадҵа ықәзыргылаз ауаҩԥсы дызтәылауаҩу аҳәынҭқарра азакәанԥҵара.
Ахәҭаҷ 164. Аҳәыҷы ааӡара игара
1. Даҽа ҳәынҭқаррак атәылауаҩы ила мамзаргьы атәылауаҩра змам ауаҩԥсы ила Аԥсны Аҳәынҭқарра иатәылауаҩу ахәыҷы ааӡара игара, уа иналаҵаны ааӡара аԥыхра, мҩаԥысуеит ахәыҷы ааӡара дызго дызтәылауаҩу аҳәынҭқарраҿ иаԥу азакәанԥҵара инақәыршәаны; Атәылауаҩра змам ауаҩԥсы ила аԥсны Аҳәынҭқарра иатәылауаҩу ахәыҷы ааӡара дызго игара мҩаԥысуеит ааӡара данигоз аламҭалазы ҭышәныртәаларала дахьынхо аҳәынҭқарраҿ иаԥу азакәанԥҵара инақәыршәаны.
2. Даҽа ҳәынҭқаррак иатәылауаҩу ила мамзаргьы атәылауаҩра змам ауаҩԥсы ила Аԥсны Аҳәынҭқарра иатәылауаҩу ахәыҷы ааӡара игараан абри Азакәанеидкыла ахәҭаҷқәа 127-129, а-ҷ 131 (актәи ахәҭа аабатәи апункт аламкәа), ахәҭаҷқәа 132, 133 ахәҭаҷ 134 (аԥшьбатәи апункт аламкәа), ахәҭаҷқәа 135-136 рыԥҟадҵақәа рықәныҟәара аҭахуп.
Аԥсны Аҳәынҭқарра иатәылауаҩу ԥшәымас (хатәҩызас) дызмоу даҽа ҳәынҭқаррак иатәылауаҩу ила, мамзаргьы атәылауаҩра змам ауаҩԥсы ила Аԥсны Аҳәынҭқарра иатәылауаҩу ахәыҷы ааӡара игара мҩаԥгазароуп абри Азакәанеидкыла ишьақәнаргыло аԥҟара инақәыршәаны Аԥсны Аҳәынҭқарра жәларбжьаратәи аилаӡарала даҽакы шьақәыргыламзар.
Аԥсны Аҳәынҭқарраҿ Аԥсны Аҳәынҭқарра атәылауаа рыла ааӡара атәымҳәынҭқарра иатәылауаҩу ахәыҷы игараан ахәыҷы закәанлатәи ихаҭарнак иақәшаҳаҭра, иара убас, ахәыҷы дызтәылауаҩу аҳәынҭқарра иатәу уи иазку аусбарҭа рақәшаҳаҭра хымԥада иаҭахуп, иара убас ахәыҷы иақәшаҳаҭрагьы, уи аҩыза аԥҟадҵа арбазар хыхь зыӡбахә ҳәоу аҳәынҭқарра азакәанԥҵараҿ.
3. Ааӡара ахәыҷы игара, Аԥсны Аҳәынҭқарра азакәанԥҵарала, иара убас, Аԥсны аҳәынҭқарра жәларбжьаратәи аилаӡарала иазыԥхьагәаҭоу ахәыҷы иазҿлымҳарақәа аԥырхага рнаҭар алшозар ааӡара игара амҩаԥгара залшаӡом, имҩаԥгоугьы аӡбарала аԥыхра ақәуп.
4. Даҽа ҳәынҭқаррак иатәылауаау рыла мамзаргьы атәылуаҩра змам ауааԥсыра рыла Аԥсны Аҳәынҭқарра аҵакырадгьыл анҭыҵ ааӡара игоу Аԥсны Аҳәынҭқарра иатәылауаау ахәыҷқәа рзинқәеи изакәану разҿлымҳарақәеи Аԥсны Аҳәынҭқарра жәларбжьаратәи аилаӡара даҽак азыԥхьагәанамҭозар, рыхьчара нарыгӡоит, иарбоу ахәыҷқәа жәаашықәса рхыҵаанӡа ашәҟәы иахьҭагало Аԥсны Аҳәынҭқарра аконсултә еиҿкаарақәа жәларбжьаратәи азин азыԥҵәақәа иахьынӡа алдыршо ала.
Аԥсны Аҳәынҭқарра иатәылауаау, атәым ҳәынҭқарра атәылауаа рыла мамзаргьы атәылауаҩра змам ауаатәыҩса рыла ааӡара иго ахәыҷқәа атәым ҳәынҭқарраҿ Аԥсны Аҳәынҭқарра аконсултә еиҿкаараҿ рҭагаларала аԥҟара ҳәаақәнаҵоит Аԥсны Аҳәынҭқарра Аминистрра аилазаара.
5. Аԥсны Аҳәынҭқарра иатәылауаҩу, аԥсны Аҳәынҭқарра анҭыҵ инхо ахәыҷы ааӡара дызгаз дызтәылауаҩу атәым ҳәынҭқарра иатәу аусбарҭа имҩаԥнагаз ахәыҷы ааӡара игара, Аԥсны Аҳәынҭқарраҿ иҵабыргуп ҳәа азхаҵара алшоит уи азы Аԥсны Аҳәынҭқарра аминистрцәа реилазаара заанаҵ иақәшаҳаҭны имҩаԥгазар.
Ахәҭаҷ 165. Атәымтәылатәи аҭаацәаратә зинқәа рзыԥҵәақәа рышьақәыргылара
1. Атәымтәылатәи аҭаацәаратә зинқәа рхархәараан, Аӡбара, атәылауаҩратә ҭагылазаашьазы актқәа рҭаҩырҭа аусбарҭа  иара убас даҽа усбарҭак ишьақәдыргылоит урҭ азыԥҵәақәа рҵакы аофициаллатәи реилыккара иашьашәаланы, ахархәара аԥышәа, иара убас изықәнаго атәымтәылатәи аҳәынҭқарра адоктрина ала.
Атәымтәылатәи аҭаацәаратә зин азыԥҵәақәа рҵакы реилкаара хықәкыс иаҭаны Аӡбара, АҬАР аусбарҭа, даҽа усбарҭак ирылшоит аԥсны Аҳәынҭқарра Аиустициа аминистррахь, иара убас егьырҭ адырразхара змо аусбарҭақәа мамзаргьы аексперт, ишьақәыргыло аԥҟара ақәныҟәарала аҳәара ҟарҵар ацхыраареи аилыркаареи рзы.
Азҿлымҳара змоу ауааԥсыра ирылшоит атәымтәылатәи аҭаацәаратә зин азыԥҵәақәа рҵакы шьақәзырӷәӷәо аусшәҟқәа рцәыргара, дара иқәдыргыло аԥҟадҵақәа шьаҭас рыҭаразы, мамзаргьы амакразы, иара убас, даҽакала аӡбара, мамзаргьы АҬАР аусбарҭа, мамзаргьы даҽа усбарҭак атәымтәылатәи аҭаацәаратә зин азыԥҵәақәа рҵакы ашьақәыргыларазы ацхыраара рыҭара иазкны.
2. Атәымтәылатәи аҭаацәаратә зин азыԥҵәақәа рҵакқәа реилкааразы, абри ахәҭаҷ актәи ахәҭаҿы ишарбо еиԥш имҩаԥго аҽазышәарақәа лҵшәадахазар, усҟан Аԥсны Аҳәынҭқарра азакәанԥҵара ахархәара амоуп. 
Ахәҭаҷ 166. Атәымтәылатәи аҭаацәаратә зин анормақәа рхархәара армаҷра
Атәымтәылатәи аҭаацәаратә зин азыԥҵәақәа ахархәара рымаӡам уи аҩыза ахархәара Аԥсны Аҳәынҭқарра азинлеишәа ашьаҭақәа ашьҭахь (“ауаажәларратә ԥҟара”) иаҿагылозар. Усҟан ахархәара амоуп Аԥсны Аҳәынҭқарра азинԥҵара.


