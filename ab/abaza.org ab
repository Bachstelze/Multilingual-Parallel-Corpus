Адунеизегьтәи аԥсуа-абаза конгресс
16 Ԥхынҷкәын 2019
Иаку, иузеиҩымшо
Адунеизегьтәи аԥсуа-абаза конгресс аҭоурых иазкны
1992 шықәса жьҭаара 7-8 рзы Лыхны ақыҭан имҩаԥысит Адунеизегьтәи аԥсуа-абаза жәлар I-тәи рконгресс. Аконгресс аусура рхы аладырхәит ихароу, иааигәоу аҳәаанырцә аҟынтәи адиаспора ахаҭарнакцәа, иара убас Ҟабардантә, Адыгатәылантә, Шаԥсыӷынтә, Абазашҭантә аделегатцәа. Ари ахҭыс лымкаала аҵак ду аман 1992-1993 шықәсқәа рзтәи Аԥсны Аџьынџьтәылатә еибашьраан аԥсуа жәлар ргәы ашьҭыхразы. Аҭоурыхтә ӡеибафара иахҟьаны шәышықәсеи бжаки раахыс еиҟәыҭханы иҟаз ажәлар еидгылеит, реиҳа иуадаҩыз, ашәарҭара зцыз аамҭа анырзыҟала.
Владислав Арӡынба, Ибрагим Иаӷан (арымарахь ала) Адунеизегьтәи аԥсуа-абаза жәлар I-тәи рконгресс аҟны, жьҭаарамза, 1992 шықәса
Аԥсны Раԥхьатәи Ахада Игәыҳалалратә Фонд
Владислав Арӡынба Адунеизегьтәи аԥсуа-абаза жәлар (абаза) I-тәи рконгресс аҟны, жьҭаарамза, 1992 шықәса
Аконгресс аҟны ирыларҳәеит Абаза жәлар Адунеизегьтәи Рассоциациа шаԥҵахо. Иалырхит апрезидиум, аредакциатә комиссиа, иара убас апресс-маӡаныҟәгарҭа. Ассоциациа анагӡаратә комитет дахагылеит аиуристтә ҭҵаарадыррақәа рдоктор Тарас Шамба.
Адунеизегьтәи аԥсуа-абаза жәлар I-тәи рконгресс аҟны ирыдкылан адокументқәа жәпакы: Адекларациа, иара убасгьы аизара алахәцәа иҟарҵаз ааԥхьарақәа – ООН ахь, Кавказ ажәларқәа рахь, Урыстәыла ахадеи, Иреиҳаӡоу Асовети рахь – Қырҭтәыла иаҿагыло асанкциақәа ахархәара рзуны, Аԥсны аибашьра аанкылара иацхраарц азы аҳәара ҟаҵо.
I-тәи Аконгресс аделегатцәа аҳәамҭа ҟарҵеит аԥсуа-абаза милаҭ аиқәырхара алыршахоит ҳәа адиаспора ахаҭарнакцәа рҭоурыхтә ԥсадгьыл ахь рырхынҳәра амҩала мацара. Убри аан иазгәаҭан ари апроцесс адунеи аҿы иазхаҵоу азинтә шьаҭала ишымҩаԥгалатәу.
Абаза жәлар Адунеизегьтәи Рассоциациа, мамзаргьы нас ишашьҭаз ала Аԥсуа-абаза милаҭ (абаза) Жәларбжьаратәи Рассоциациа (урысшәала – МАААН) Анагӡаратә комитет раԥхьатәи аилатәара аилатәара мҩаԥысит Гәдоуҭа, жьҭаара 9, 1992 шықәсазы. Аилатәараҿы ирыдыркылеит Аԥҟаԥҵәа, уи ианыԥшуан Ассоциациа ахықәкы хадақәа: аԥсуа-абаза жәлар рмилаҭтә-культуратә акзаара аиҭашьақәыргылара; адиаспора ахаҭарнакцәа рхатә гәаԥхарала рҭоурыхтә ԥсадгьыл ахь ихынҳәырц азы иманшәалоу аҭагылазаашьақәа раԥҵара; Аԥсны аекономикатә, асоциалтә, акультуратә ҿиара аҳәаанырцәтәи ҳџьынџьуаа ралархәра; ҵабыргыла иҟаҵәҟьаз аҭоурых ашьақәырӷәӷәара, аԥсуа-абаза (абаза) жәлар рмилаҭтә хдырреи, рҵас-қьабызқәеи реиқәырхара.
Адунеизегьтәи аԥсуа-абаза жәлар I-тәи рконгресс алахәцәа ззыҳәоз ажәлар рконсолидациа Аԥсны ахақәиҭтәраҿы ароль ду нанагӡеит. Аџьынџьтәылатә еибашьраҟны аиааира ҳгеит, абаза жәлар II-тәи Реизара ду мҩаԥысуан зхы иақәиҭу Аԥсны аҳҭнықалақь аҿы, 1994 шықәса, ԥхынгәымзазы.
Урыстәыла, Европа, Мрагылара Ааигәа атәылақәа, Еиду Америкатә Штатқәа уҳәа рҟынтә 240-ҩык инареиҳаны аделегатцәа еизеит Аҟәеи Пицундеи имҩаԥысуаз афорум аҿы. Уажәшьҭа аусура ахырхарҭа хадақәас иалкаан аԥсуа-абаза етнос аиҭаира, иара убас адунеи иқәынхо ҳџьынџьуаа зегьы аԥсуа ҳәынҭқарра аргылара ралархәра.
Аиҿкаара шазыхиоу аанарԥшит шәкы инареиҳаны адунеи атәылақәа ирыланхо ҳџьынџьуаа рхатәы бызшәа дырҵараҿы ацхыраара аҟаҵара. Ассоциациа анеиҿкааха раԥхьатәи ашықәсқәа ирылагӡаны иҭнажьит ашколқәреи, ашколнӡатәи ақәреи рахь иаҵанакуа ахәыҷқәа рзы аԥсуа лакәқәеи, ашәақәеи, ажәабжьқәеи реизгақәа, Ҭырқәтәыла имҩаԥысуаз аԥсуа бызшәа арҵаратә курсқәа шәҟәы-быӷьшәыла еиқәнаршәон.
Ассоциациа аофисқәа аатит Ҭырқәтәыла, Шьамтәыла, Германиа, Черқьесск, Иорданиа. Аԥсуа-абаза милаҭ жәларбжьаратәи рассоциациа аофис хада еснагь Аҟәа иҟан.
Арепатриациа азҵаарақәа ирызкны Валери Ҳаҭажәыҟәа иқәгылара аҟынтә
1995 шықәса рашәарамза 2 рзы Аҟәа имҩаԥысит Жәларбжьаратәи аԥсуа-абаза милаҭ рассоциациа иҭнажьуа иалагаз ажурнал «Абаза» аӡыргара. «Абаза» актәи аномер ҭыжьын Аԥсуа ҭыжьырҭатә-полиграфиатә еилахәыра иатәыз Аҟәатәи атипографиаҿы, атираж хә-нызқь цыра ыҟан, уи зегьы Аԥсныи, аҳәаанырцәтәи ҳдиаспореи ирызшан.
1997 шықәса, нанҳәа 24 рзы Ҟарачы-Черқьессктәи Ареспублика аҳҭнықалақь Черқьесск имҩаԥысит Адунеизегьәи аԥсуа-абаза жәлар III-тәи рконгресс. Аконгресс аделегатцәа азҿлымҳара арҭеит аԥсшәеи абаза бызшәеи рыҿиара апроблема, акультура аиқәырхара, амилаҭтә хдырра аизырҳара, адунеи иқәынхо абаза жәлар реизааигәатәразы «ацҳақәа» рыхҵара.
Адунеизегьтәи аԥсуа-абаза жәлар IV-тәи рконгресс мҩаԥысит Аҟәа,цәыббра 23, 2003 шықәсазы. Владислав Арӡынба иазгәеиҭон Аконгресс қәҿиарала ажәлар реидкылара аус шынанагӡо, уи хықәкы хадасгьы ишамоу – азеиԥш доуҳатә, акультуратә, аполитикатә шьаҭа аԥҵара.
2006 шықәса, жьҭаара 6 рзы Аԥсуа-абаза милаҭ жәларбжьаратәи рассоциациа ООН амаӡаныҟәгаҩ хада Кофи Аннан иахь, уи ихьӡалагьы адунеижәларбжьара рахь ашәҟәы рышьҭит, аԥсуа репатриантцәа рҭоурыхтә ԥсадгьыл ахь рырхынҳәра иадҳәалоу азҵаара аӡбара шаҭаху азы ааԥхьара ҟаҵаны.
Ашәҟәаҿы иарбан, XIX-тәи ашәышықәса аҩбатәи азбжазы иҟаз Кавказтәи аибашьра иахҟьаны аԥсуааи ашәуааи мчыла рыдгьылқәа ишрыхцаз, уи ашьҭахь Аԥсныҟа ақырҭқәа ааганы ишнырхаз. «Ари ахҭыс хлымӡаах Аԥсны адемографиатә баланс шьақәнарҟьеит, шьаҭанкылагьы иаԥсахит, Қырҭтәыла аимпериатә амбициақәагьы аџьшьара рынаҭеит, уи иалҵшәаны аԥсуааи ақырҭқәеи рыбжьара ишьаарҵәыраз аибашьра ҟалеит», – аҳәоит адокумент.
2006 шықәса, ԥхынҷкәын 14-17 рзы имҩаԥысит Адунеизегьтәи аԥсуа-абаза жәлар рконгресс ахәбатәи аизара ду. Уи лозунгс иаман «Зхьыԥшымра азхаҵоу аҳәынҭқарра – аԥсуа милаҭ реиқәырхара шьагәыҭс иамоуп». Аизара иалахәын аԥсуа диаспора ахьынхо атәылақәа жәпакы рҟынтә аделегатцәа: Ҭырқәтәыла, Шьамтәыла, Голландиа, Канада, Германиа, ЕАШ, Болгариа, Мысра, Марокко, Франциа уҳәа уб. иҵ.
Афорума аделегатцәа адунеи ажәларқәеи адунеи апарламентқәеи зегь рахь ааԥхьара ҟарҵеит Аԥсны ахьыԥшымра азхарҵарц.
Адунеизегьәи аԥсуа-абаза жәлар рконгресс V-тәи аизара ду аҟны Ҭырқәтәылатәи аделегат Џьамалаҭҭин Арӡынба иқәгылара
2012 шықәса, мшаԥы 22 рзы анемец қалақь Гамбург аетнографиатә музеи анҟы Аԥсны амш мҩаԥысит, Кавказ атәылақәеи ажәларқәеи ирызку есышықәсатәи аконференциа аҳәаақәа ирҭагӡаны. Амузеи аҭааҩцәа рзы иҟаҵан аҭҵаарадырратә ажәахәқәа, Аԥсны аҭоурыхи, аетнографиеи, аԥсуа бызшәеи, аԥсуа ҟазареи ирызкны. Аԥснытәи аделегациа напхгара аиҭон Аԥсуа-абаза милаҭ Жәларбжьаратәи Рассоциациа ахада Тарас Шамба, Ассоциациа аԥшьгаралоуп ари аус анагӡара шалыршахазгьы
Адунеизегьтәи аԥсуа-абаза жәлар VI-тәи рконгресс мҩаԥысит абҵара 22-25 рзы, Ассоциациа азы ииубилеитәыз 2012 шықәсазы. Уаҟа ҩажәашықәсазтәи Ассоциациа аусура аихшьалақәа ҟаҵан, хаҭалагьы иалкаан аџьынџьуаа рыбжьара аимадара шыӷәӷәахаз, еиуеиԥшым жәларбжьаратәи аилазаарақәеи, ҳдиаспора ахьынхо атәылақәа реиҳабыреи рҟны ишымҩаԥгаз аиԥыларақәа жәпакы.
2013 шықәса, рашәарамза 27 рзы Европарламент аҟны имҩаԥысит "Аԥсныи Европеи: аилибакаареи аизааигәахареи амҩақәа" ҳәа хьӡыс измаз аконференциа. Хыԥхьаӡара рацәала аконференциа иаҭааз аԥсуааи ашәуааи рделегациа дахагылан Адунеизегьтәи аԥсуа-абаза милаҭ жәларбжьаратәи Рассоциациа ахада, академик Тарас Шамба.
2017 ԥхынҷкәын 7-9 рзы Аҟәа имҩаԥысит Аконгресс VII-тәи аизара ду, уи уажәшьҭа официалла иахьыӡхеит абас: Адунеизегьтәи аԥсуа-абаза Конгресс (АААК).
Адунеизегьтәи аԥсуа-абаза Конгресс VII-тәи реизара ду. Ҟарачы-Черқьессктәи аҳәынҭқарратә телехәаԥшра арепортаж. Ԥхынҷкәын, 2017 шықәса
Ари афорум аҟны, Аконгресс аԥҵоуижьҭеи 25 шықәса раахыс, раԥхьаӡа акәны уи анапхгара ԥсаххеит, аҽеиҭанакит иара убас ашьақәгылашьагьы. Аԥҟаԥҵәа ҿыц аҟны иарбоу аԥҟара инақәыршәаны, Иреиҳаӡоу Ахеилак ахантәаҩыс далхын аҵарауаҩ, амеценат Мусса Екзеков.
Адунеизегьтәи аԥсуа-абаза конгресс VII-тәи аизара ду. Аԥсуа телехәаԥшра арепортаж. Мусса Екзеков иҿцәажәара.
Аконгресс анагӡаратә маӡаныҟәгаҩыс дҟалеит (амаӡаныҟәгаҩ хада имаҵура ахаҭыԥан иаԥҵаз амаҵура ҿыц – аред.) Инар Гыцба, уаанӡа Азинмчра нагӡа змоу Аԥсны ахаҭарнак иаҳасабала Ҭырқәтәыла иҟаз, Аԥсны Адәныҟатәи аусқәа рминистрраҿы Ҭырқәтәылеи Мрагылара Ааигәеи рыҟәша аиҳабы.
Аконгресс аҩбатәи аилатәараҟны иӡырган иара убас хара имгакәа иаартхо АААК Аинформациатә портал
Адунеизегьтәи аԥсуа-абаза конгресс аусура азынархоуп аԥсуааи ашәуааи реимадарақәа рырӷәӷәара. Аконгресс иазԥхьагәаҭаны иамоу аусқәа рҟынтә –ҳажәлар рхаҭарнакцәа ахьыҟоу зехьынџьара аҟәшақәа раартра, ҳдиаспора ахьынхо атәылақәа зеиԥшроу еиԥш, доусы ирнаалашаа апрограмма ҷыдақәа раԥҵара, иара убас Аинформациатә портал активлатәи аусура, уи адунеи еиуеиԥшым абызшәақәа рыла аԥсуаа-абазақәа рҭоурыхи ркультуреи рыӡбахә еиҭанаҳәалоит.
Атекст автор – Асҭанда Арӡынԥҳа, абильд-редактор – Наала Аҩӡыԥҳа, аредактор хада – Амина Лазԥҳа
Аҭалара
Аҽҭаҩра
Ихадоу
Аилазаашьа
Алахәхара
Ажәабжьқәа
Аҭоурых иаазыркьаҿны
Аҿцәажәара
Адиаспора Хьыбла Гьерзмаа
60 шықәса ажәлар ринтересқәа рыхьчараҿы: Москватәи Аԥсуа Диаспора аиубилеи азгәарҭеит
Москватәи Аԥсуа Диаспора
Москва имҩаԥысит Москватәи Аԥсуа Диаспора хынҩажәатәи аиубилеитә еиԥылара.
Москватәи Аԥсуа Диаспора (МАД) аиубилеитә еиԥылара мҩаԥысит Москва хәжәкыра 25 рзы. Москва раԥхьаӡатәи аԥсуаа рмилаҭтә хеидкыла аԥҵан XIX-тәи ашәышықәса анҵәамҭазы, аха официалла адиаспора ахы анакыз ҳәа ирыԥхьаӡоит 1958 шықәса.
Москватәи аԥсуа диаспора амчала еиҿкааз акәашаратә ансамбль "Амцабз" ахәылԥаз аҭааҩцәа зегьы ргәы ҭыргеит амца ықәызҵоз ԥсыуа кәашарала.
«Аԥсуа хәылԥазқәа» еиҿкааны, аиԥыларақәа рымҩаԥгара атрадициа маншәалахеит, зегьы иргәаԥхеит. Ари аформат аԥсуаа еиднакылоит ахақәиҭреи агәырӷьареи зцу аныҳәатә атмосфера аҟны, уи абзоурала ауаа еибабоит, аинформациа ҿыци рыгәҭахәыцрақәеи еибырҳәоит, аибадырра ҿыцқәа ҟалоит. Ари аиубилеитә еиԥыларагьы ус имҩаԥысит.
Аныҳәа аартра инапы ианцырҵеит зыхьӡ ахааназ адиаспора аҭоурых ианхало – Тарас Мирон-иԥа Шамба, Москватәи аԥсуа хеидкыла раԥхьатәи аиҳабы.
«Аԥсуа жәлар рхада» – абас оуп Тарас Шамба иофициалтәымкәа ишишьҭоу иԥсадгьыл аҿы – ахәылԥаз ахь нап ҭацәы дмааит.
«Ари аиԥылара даара ибзианы сҽазыҟасҵеит, – иҳәеит Тарас Мирон-иԥа, иахьатәи МАД аиҳабы Беслан Агрба «Зегьы иреиӷьу анапхгаҩы» ҳәа зныз амедал ианашьауа, иагьизеиӷьеишьеит «ҳаҭырла, ԥшӡала аԥсҭазаара».
Москватәи аԥсуа диаспора (МАД) 60 шықәса ахыҵра иазкыз аиубилеитә хәылԥазы ааиртит Тарас Мирон-иԥа Шамба, 1958 шықәсазы раԥхьаӡатәи аԥсуаа рхеидкыла аиҿкаара иаԥхьагылаз.
Шамба игәалаиршәеит аԥсуа хеидкыла аусура раԥхьатәи ашықәсқәа, усҟангьы адиаспора ахаҭарнакцәа рҽазыршәон ажәлар ирыдҳәалоу, рдоуҳа иаҵанакуа иазкәызаалак акы баша ибжьамӡырц.
«Сара санстудентыз, исзеиҭарҳәон Нестор Лакәаба XX ашәышықәса 20-тәи ашықәсқәа рзы Москва аԥсуаа еидикылон ҳәа. Нас сара сазхәыцит: ҳаргьы абас ахеидкыла заԥаҳамҵари ҳәа? Убас оуп зегь шалагаз», – ҳәа еиҭеиҳәон Шамба.
Ишаԥу еиԥш, марттәи аиԥыларақәа рахь адиаспора ааԥхьара рырҭоит Москва иҟоу аԥсуаа зегьы, егьырҭ атәылақәа рҟынтә Аԥсны аҩызцәеи, Урыстәылатәи, аҳәаанырцәтәи аполитикатә, акультуратә усзуҩцәа.
Сынтәа ари аныҳәа аԥшәма Беслан Агрба ааԥхьара ииҭеит Адунеизегьтәи аԥсуа-абаза конгресс Иреиҳаӡоу ахеилак ахантәаҩы Мусса Егзакь.
Тарас Шамба иазгәеиҭеит АААК аусура аҵак ду шамоу, иара убасгьы адунеи атәылақәа 54 рҟны инхо аԥсуа жәлар рхаҭарнакцәа аус рыцура ихадароу ак акәны ишыҟоу.
«Аԥсуааи ашәуааи – жәларык ҳауп, аԥсаатә ҩ-жәҩак шамоу еиԥш, ҳаргьы ак иатәу ҩ-хәҭак ҳауп. Ҳхықәкы хада – ажәлар реидкылареи, ҳаԥсадгьыл ахы иақәиҭны ихьыԥшымны аҟаҵареи – иахьазы инагӡоуп. Уажәшьҭа анаҩстәи ҳусқәа Мусса Ҳабал-иԥа Егзакь инапы ианаҳҵоит, – иҳәеит Шамба, «Акырӡа иаԥсоу ауаҩ изы» ҳәа хьӡыс измоу амедал Мусса Егзакь ианашьауа.
Адунеизегьтәи аԥсуа-абаза конгресс Иреиҳаӡоу ахеилак ахантәаҩы Мусса Егзакь Москватәи аԥсуа диаспора рахь ихы нарханы дықәгылеит.
Егзакь еизаз зегьы иҭабуп ҳәа реиҳәеит, Москватәи Аԥсуа Диаспора ԥхьаҟагьы аизҳазыӷьара азеиӷьишьеит, иагьазгәеиҭеит Москватәи адиаспора «ақәҿиара дуӡӡақәа шамазаауа» агәра шиго.
Мусса Егзакь дицны аиԥылара далахәын иара убас Ҭырқәтәыла иҟоу Аԥсуа культуратә центрқәа Рфедерациа ахантәаҩы Аҭанур Аҟәысба.
Аԥсуа хеидкылақәа рхаҭарнакцәа еицҿакны ааԥхьара ҟарҵеит Аԥсны аҿиареи, аизҳазыӷьареи рзы рымчқәа шеибырҭо азгәаҭауа, иара убас адиаспорақәа зегь рахь ааԥхьара ҟарҵеит рҽеидыркыларц, аекономикеи, акультуреи, аспорти, аполитикеи рҟны аиааира ҿыцқәа ргаразы.
МАД аиубилеитә хәылԥазы сасык иаҳасабала даҭаан дыҟан Ҭырқәтәыла иҟоу Аԥсуа культуратә центрқәа рфедерациа аиҳабы Аҭанур Аҟәысба.
Ишьақәгылаз атрадициала ишаԥу еиԥш, МАД аиԥыларақәа рҟны иқәгылоит адиаспора рхыԥхьаӡараҿы иҟоу амузикантцәа, артистцәа. Сынтәа еизаз рҿаԥхьа дықәгылеит адунеи аҿы еицырдыруа аоператә шәаҳәаҩ нага Хьыбла Гьерзмааԥҳа. Ашәаҳәаҩ еснагь гәахәарала адиаспора аиԥыларақәа лхы рылалырхәуеит.
Адунеиаҿ еицырдыруа аԥсуа оператә шәаҳәаҩы Хьыбла Гьырзмаа лықәгыларала аныҳәаҟны еизаз лыргәырӷьеит.
Рықәгыларақәа рыла ахәылԥаз дырԥшӡеит иара убас Одиссеи Аџьынџьал, Саида Агрԥҳа, Тамара Воронова, адиаспора иаԥнаҵаз ансамбль «Амцабз» акәашацәа қәыԥшҵәа.
МАД аиубилеитә хәылԥазахьы Аԥснынтә иааз асасцәа дахьқәа рхыԥхьаӡараҿы дыҟан Аԥсны ахада ихаҭыԥуаҩ Витали Габниа. Уи еизаз зегьы аԥсшәа реиҳәеит, Аԥсны ахада Рауль Ҳаџьымба ихьӡалагьы адиаспора риубилеи рыдиныҳәалеит.
Аԥсны Жәлар Реизара – Апарламент аделегациа Москваҟа иааит МАД 60 шықәса ахыҵра иазку аиубилеи азгәаҭаразы.
МАД 60 шықәса ахыҵра иазку аныҳәатә усмҩаԥгатәқәа дрылахәын Аԥсуа Иашахаҵаратә Уахәама Ауахәаматә хеилак ахантәаҩы Виссарион Аԥлиа.
Агәыҳалалратә фонд "Амшра" астипендиа зауа, абалерина қәыԥш Кристина Ҷкәатуаԥҳа дкәашеит Москватәи аԥсуа диаспора риубилеитә еиԥылараҟны. Афонд иҟанаҵаз ацхыраарала, Кристина аҵара лҵоит Агриппина Ваганова лыхьӡ зху Аурыс балет Академиаҟны.
Аидеиа еиднакылаз
Иахьатәи МАД акоманда — инымҵәаӡо аенергиа злоу ентузиастцәоуп, урҭ даараӡа ибзианы ирылшоит аԥсуа диаспора ахьӡ аҭыгара, иааидкыланы Аԥсны ахыԥша бзиа адунеи аларҵәарагьы. Иахьазы адиаспора хыԥхьаӡара рацәала апроектқәа нанагӡоит, МАД ахаҭарнакцәа рынахыс урҭ ирылахәуп Аԥснытәи ҳтәылауаагьы.
Иаҳҳәап, аинтеллектуалтә хәмарра «Что? Где? Когда?» аханатә ишыҟаз еиԥш акәымкәа, адиаспора аҳәаақәа ирҭыҵын, уажәшьҭа уи рхы аладырхәуеит Аԥснытәи агәыԥқәагьы, урҭ Москваҟа раара еиҿнакаауеит адиаспора.
Аинтеллектуалтә хәмарра «Что? Где? Когда?
Есышықәса москватәи адиаспора аныҳәатә усмҩаԥгатәқәа мҩаԥнагоит 1992-1993 шықәсқәа рзтәи Аԥсны Аџьынџьтәылатә еибашьраҿы Аиааира амш инадҳәаланы.
Итрадициахеит иара убас Аԥснынтә иааны Москватәи иреиҳау аҵараиурҭақәа ирҭалаз аҿар есышықәсатәи рԥыларақәа. Арҭ аиԥыларақәа аҭахны иҟоуп, избанзар аҿар ирдыруазароуп ақалақь ду аҿы рхала ишыҟам, адиаспора аҟынтә ганрацәалатәи ацхыраара иазыԥшыр шрылшо.
Адиаспора ахаҭарнакцәа рхы аладырхәуеит есышықәсатәи акциа «Ԥсра зқәым аполк»: 1941-1945 шықәсқәа рзтәи Аџьынџьтәылатә Еибашьра ду иалахәыз Аԥсны аҵеицәа рфтосахьақәа кны, аԥсуа диаспора рҽеидкыланы, еишьҭагыланы ацәаҳәа иқәсуеит. МАД асаит аҟны иаԥҵоуп «Агәалашәара шәҟәы», уаҟа иарбоуп 1941-1945 шықәсқәа рзтәи Аџьынџьтәылатә Еибашьра дуи, 1992-1993 шықәсқәа рзтәи Аԥсны Аџьынџьтәылатә еибашьреи ирылахәыз афырхацәа рыхьӡқәа. Адиаспора инеиԥынкыланы ацхыраара рынаҭоит агәыҳалалратә фондқәа «Ашана», «Кьараз» уҳәа егьырҭгьы.
Тарас Шамба – акциа «Ԥсра зқәым аполк» алахәҩы
Акциа «Ԥсра зқәым аполк» алахәцәа
Акрызҵазкуа проект ҿыцны иҟоуп «2025 шықәсанӡа Аԥсны арҿиаразы 25 шьаҿа» ҳәа хьӡыс измоу аекономикатә программа афинанстә дгылара аҭара. Апрограмма аԥырҵеит аилахәыра Strategy Partners Group аҟны, уи апрезентациа мҩаԥысит Аԥсны, 2018 шықәса, рашәарамзазы. МАД анапхгарагьы аспециалистцәа инарывагыланы активла апрограмма аԥҵара иалахәын. Ари апрограмма – иаарласны Аԥсны аекономика арҿиара иазынархоуп, абри ахырхарҭала амилаҭтә стратегиа ашьақәыргылара аус аҿы адиаспора иҟанаҵаз лагалоуп.
Апрограмма «2025 шықәсанӡа Аԥсны арҿиаразы 25 шьаҿа» апрезентациа
Адиаспора аҭоурых аҟынтә
Акыр жәашықәса раԥхьаҟа, иара иахьеиԥш, Урыстәыла реиҳа зхыԥхьаӡара рацәаз аԥсуа диаспорақәа нхон Москвеи Санкт-Петербурги ақалақьқәа рҟны. ХХ ашәышықәса 20-30-тәи ашықәсқәа рзы Москваҟа акәын еиҳарак иахьаауаз Аԥсны атәылауаа.
Аҭоурых иадыруеит, Аԥснытәи АССР раԥхьаӡатәи ахада, хьӡи-ԥшеи згымыз Аԥсны жәлар рԥыза Нестор Апполон-иԥа Лакоба лассы-лассы Москва даҭаацыԥхьаӡа иуаажәлар еидкыланы дышрацәажәоз, рыпроблемақәа еиликаауан, иахьынӡаилшоз урҭ рыӡбара дацхраауан. Арҭ аиԥыларақәа аформалтә ҟазшьа анрымаз ыҟан, иформалтәым ҟазшьала ианымҩаԥысуазгьы маҷмызт. «Аԥсуа хәылԥазқәа» рахь Нестор иааиԥхьон москватәи иҩызцәагьы. Ихамышҭыхәны иаанхоит Нестор Лакоба ҩызара ззиуаз еицырдыруа актриса Лиубов Орлова дызҭааз ахәылԥаз, уи ауха лара лашәақәа налыгӡон.
Нестор Лакоба иаԥшьгарала, усҟантәи аамҭазы Аԥсны ауааԥсыра Урыстәылатәи ауниверситетқәа рҭаларазы аквотқәа рзыҟарҵон. Москватәи иреиҳау аҵараиурҭақәа рҟны усҟан аҵара рцон 150-ҩык инарзынаԥшуа аԥсуа студентцәа.
Убарҭ ашықәсқәа рзы ишьақәгылеит, иофициалтәымкәа акәзаргьы, Москва иҟоу аԥсуаа раԥхьатәи рхеидкыла. Аха уи ашьақәгылара аамҭазы аҭоурыхтә ҟыба-ӡыба хьанҭақәа ирхысыр акәхеит, Нестор Лакоба ишьреи, уи иашьҭанеиз аԥсуа диаспора рахаҭарнакцәа ррепресиақәеи ирыдҳәалоу. Убри аҟнытә аԥсуаа иахьыҟазаалакгьы еснагь изызхьуаз аидеиа – амилаҭ реизакра – анагӡара ҩаԥхьа изалмыршахеит.
ХХ-тәи ашәышықәса 50-тәи ашықәсқәа рзы Аԥснытәи астудентцәа ҩаԥхьа аҭыԥқәа рзылхра апрактика хацыркхоит, уи абзоурала Москва ҩаԥхьа ԥшьаала аҽеиҿнакаауеит аԥсуа студентцәа реилазаара. Москватәи аԥсуаа рхеидкыла аԥҵара ашьаҭаҿы дгылоуп Аԥснытәи, Урыстәылатәи ауаажәларра-политикатә усзуҩы Аԥсуа-абаза милаҭ жәларбжьаратәи рассоциациа (иахьатәи АААК) раԥхьатәи ахада Тарас Мирон-иԥа Шамба. Аԥсуаа реиԥыларақәа рзы иалхын арыцхә – март 4.
Тарас Шамба игәалашәарақәа рҟны иазгәеиҭоит, усҟан иара адгылара ширҭаз аԥсуа жәлар рхаҭарнакцәа хазынақәа Фатима Ашьхаруаԥҳа, Светлана Шамԥҳа, Гарри Кәанџьариа, Владимир Хышба.
Астудентцәа рхыԥхьаӡара есааира иацлон, аԥсуаа рхеидкылагьы хәыҷы-хәыҷла еизҳауан. Убас, Горки ихьӡ зху Москватәи алитературатә институт ашәҟәыҩҩцәа ҿарацәа Алықьса Гогәуеи Владимир Анқәаби анҭала нахыс, есымзатәи аԥсуаа реиԥыларақәа Алитинститут азеиԥшнхарҭаҟны имҩаԥысуа иалагеит ҳәа игәалаиршәоит Тарас Шамба. Урҭ рнаҩс истудентцәаны аинститут иҭалеит иахьа еицырдыруа аԥсуа шәҟәыҩҩцәа Мушьни Лашәриеи Џьума Аҳәбеи.
1958 шықәсазоуп инеиԥынкыланы аус зуа Москватәи аԥсуаа рхеидкыла анаԥҵаз ҳәа иԥхьаӡоуп. Уи аахыс иара ахьыӡқәа акырынтә ишыԥсахызгьы, имҩаԥнагоз аусура еиԥҟьомызт.
Урыстәыла иҟоу Азинмчра нагӡа змоу Аԥсны Аҳәынҭқарра Ацҳаражәҳәаҩ Игор Ахба
Убас, 1989 шықәсазы Москва иаатит аԥсуа культура аилазаара «Нарҭаа», уи ахантәаҩыс дҟалеит иахьа Урыстәыла иҟоу Азинмчра нагӡа змоу Аԥсны Аҳәынҭқарра Ацҳаражәҳәаҩ Игор Ахба, уи ихаҭыԥуаҩыс – Иури Анчабаӡе. Ари аилазаара аԥҵаҩцәа рхыԥхьаӡараҿы иҟан Тарас Шамба, арежиссиор Нелли Ешԥҳа, ашәҟәыҩҩы Фазиль Искандер, иара убас Аԥсны бзиа избоз арҿиарауаа Белла Ахмадулина, Андреи Битов, Римма Казакова, Борис Мессерер.
Татиана Гәлиа, Игор Ахба, Лиана Кәарчелиа, Юри Анчабазде, 1994 год
Аилазаара еиуеиԥшым аусқәа мҩаԥнагон, ахатә кьыԥхь «Алашара» аҭыжьра инаркны, аԥсуа бызшәеи алитературеи рышкол раԥхьаӡа акәны Москва аартра аҟынӡа. Уи ашкол аҟны директорсгьы, арҵаҩысгьы дыҟан Ирина Басариа.
Игор Ахба, Иури Аргәын, Амҽышатәи аԥсуа школ, 1997 шықәса
Аха ԥсахра зқәымкәа иаанхоз еснагь ак акәын: москватәи аԥсуаагьы Аԥсны автономра аиура аидеиа рхы иҭыҵуамызт. Аилазаара «Нарҭаа» рхықәкы хадас иазԥхьагәарҭеит рыԥсадгьыл анҭыҵ апропагандатә усура амҩаԥгара. Ари аусура ахәҭакхеит Владислав Арӡынба инапхгарала усҟан Аԥсны имҩаԥысуаз аԥсуаа рмилаҭтә-хақәиҭратә қәԥара.
Москватәи аԥсуа диаспора рҳәоуеиқәшәаратәи ацхыраара даара ихәарҭахеит Аԥсназы, 1992-1993 шықәсқәа рзы Аџьынџьтәылатә еибашьра амца шыра ианҭагылаз. Аштабқәа рҿы ҽынлеи уахынлеи аусура еиԥҟьомызт: адиаспора ахаҭарнакцәа аԥара еизыргон, абџьари афатәи еидкыланы рыԥсадгьыл ахь ирышьҭуан, Аԥснынтә иаауаз ахҵәацәа ирԥылон, ахәцәа ахәышәтәырҭақәа рҟны ишьҭарҵон, аинформациатә фронт аҟны калам ԥынҵала еибашьуан. Еицырдыруа ашәҟәыҩҩы, ауаажәларратә усзуҩы Гьаргь Гәлиа иҩны имҩаԥысуан Владислав Арӡынбеи Урыстәыла аиҳабыра рхаҭарнакцәеи маӡалатәи реиԥыларақәа.
Аибашьра аԥсуа диаспора ракзаараҿы аҭыԥ ду ааннакылеит, адиаспореи аҭоурыхтә ԥсадгьыли еиҳагьы еизааигәанатәит.
2011 шықәсазы Арегионалтә Уаажәларратә Еиҿкаара «Москватәи Аԥсуа Диаспора» (МАД) официалла ашәҟәы иҭаҩын. Ари аиҿкаара дахагылеит анаплакҩы, амеценат Беслан Родион-иԥа Агрба.
Москватәи аԥсуа диаспора рыхәҭак – иҟәышу, амч-алша змоу, зхықәкы иацәхьамҵуа.
Абас иалагеит адиаспора аҭоурых ҿыц. Аԥышәа ду змоу адиаспора ахаҭарнакцәа еиҳабацәа рнапхгарала, аҿарацәа адиаспора аԥсҭазаарахь ҳаамҭазтәи атехнологиатә прогресс иашьашәалоу аҿыцрақәа аларгалеит, урҭ рыбзоурала рхаҭақәагьы еиҳау алшарақәа роуит рыԥсадгьыл аҽамадара арҭбааразы, адунеи иқәынхо аԥсуаа зегьы реидкыларазы.
Адиаспора Хьыбла Гьерзмаа Беслан Агрба Москва Аныҳәа МАД
Акомментари ааныжьразы
шәҭалароуп, ма шәыҽҭажәыҩроуп.
Ашара
Ахҳәаа ыҟам
АААК Анацәеи абацәеи рыклуб раԥхьатәи сасцәас иаҭааит Аԥсны иреиӷьу ахәыҷтәы психологцәа
Бельгиатәи Акралраҿы иаԥҵоуп АААК арегионалтә ҟәша
Расул Чыкәа даиааит Урыстәыла аспорт аминистрра иаԥнаҵаз Амилаҭтә премиа
Владимир Аҩӡба: Ҭырқәтәыла сыҟанаҵ, секундкгьы стәымуаҩны схы зымбеит
Руслан Ҳашыг: аиаша заҵәык ауп хадара злоу
Владимир Ԥшьеноҟәа: ҳамчқәа зегьы ҳмилаҭ аидкыларахь иҳархароуп
Апроектқәа рыдгылара / Алахәцәа рыхәҭалагала
Ахшәаара
Аконгресс алалара
Арзаҳал ахарҭәаара
Реиҳа изыԥхьо
Аконгресс аҭыԥантәи ахеилак алахәцәа аҟьамсареизгарҭа ҿыцқәа дыргылеит Гәдоуҭа
Голландиа иаартуп АААК арегионалтә хеилак
Лондон иаартуп АААК арегионалтә ҟәша
Анҵамҭақәа зегьы
Ҳара ҳхархәаҩцәа
«Абаза» аԥшшәы блахкыгақәа: амилаҭтә кәашарақәеи, ашәақәеи, ажәытә ҵаси
Аконгресси, адипломатиеи, ихатә ԥышәеи ирызкны: Гыцба – АААК Адискуссиатә клуб раԥхьатәи асас
Аконгресс аҿы Аконтактқәа Амультимедиа Апроектқәа Аконгресс ажәабжьқәа
Азинқәа зегь хьчоуп
Нестори Аԥсныи
Нестор Аполлон-иԥа Лакоба диит Лыхны ақыҭан маи 1, 1893 шықәсазы. Иаб, анахаҩы Аполлон Лакоба дҭахеит иҷкәын иира хымыз шагыз: иара дшьын анхацәа реизараан, ҭауади аамысҭеи еидыркылоз ашәахтәқәеи, урҭ рхаԥышәареи дырҿагыланы иқәгылара џьбара иахырҟьаны. Иан Шьахәсна Џьергьениаԥҳа, лымацара заҵәык илааӡон хҩык аԥацәа, аӡәы иҟынтә ацхыраареи адгылареи лмоуӡакәа. Даара ауадаҩрақәа рацәаны ишылԥылазгьы, илылшеит Ҷнагә хәыҷы (Нестор аҩны убас акәын ишишьҭаз) Афонҿыцтәи ауахәаматә школ иаҭара, уи ашьҭах иара Лыхнытәи ҩышықәсатәи ашкол ахь диасуеит. Нестор аҵара ахьиҵозаалакгьы, иҟыбаҩи иҟазшьа бзиеи рыла иқәлацәа дрылукаауан.
Ашколаҿтәи иҩызцәа зегьы даара дырҭахын, рыԥсы иҿҳәаран. Ахәмарреи аччареи, ашәаҳәареи акәашареи ахьыҟаз – еснагь дыҟан иаргьы, зоура уамак идумыз аҷкәын еилҟьа, ихахәы жәпа алаҳәа амҵәыжәҩеиԥш еиқәаҵәаӡа, илақәагьы еиқәаҵәан, ицырцыруа, амца рхын.
иҩуеит Михаил Бӷажәба ишәҟәы «Нестор Лакоба» адаҟьақәа рҟны
Нестор жәаҩа шықәса анихыҵ, Тифлистәи адоуҳатә ҵараиурҭа дҭалоит, аха иазгәаҭатәуп, адин аганахьала иааирԥшуаз азҿлымҳара акыр ишмаҷыз. Аҵараиурҭа ахылаԥшәҩы «ааӡаҩ Лакоба изкны» ҳәа хьӡыс измаз ихҳәааҿы иҩуан, уи дышрыԥхьо «ззин ыҟам ашәҟәқәа, насгьы аиҳабыра классқәа рҟны итәоу аҵаҩцәа ҩызцәас ишьҭыхны ишимоу». Ари аҵараиурҭа даналга ашьҭахь, Нестор иҵара иациҵоит Адоуҳатә семинариаҟны, аха шықәсык аҵара иҵахьан еиԥш дҭырцоит, ирмаӡаз ареволиуциатә гәыԥ дахьалахәыз азы. Уи ашьҭахь Тифлисынтә дықәҵыр акәхеит, дагьиасуеит Баҭымҟа. Араҟагьы ԥасеиԥш арԥыс ареволиуциатә идеиақәа изааигәоуп, дадрыԥхьалоит. 1912 шықәсазы Нестор Лакоба Урыстәылатәи асоциал-демократиатә усуцәа рпартиа иатәыз ирадикалтәыз абольшевикцәа рыжәҩа далалоит. Аамҭа ԥыҭрак ааҵуаны, баҭымтәи аполициа аԥсуа пропагандист даарыԥхьоит иҿахәы иҿыхразы. Нестор даҽазныкгьы инхарҭа ҭыԥ иԥсахырц иӡбоит, уажәазы иалихуеит Грозныи ақалақь, уа дагьҭалоит иара Грозныитәи ареалтә ҵараиурҭа. 1915 шықәсазы аҵараиурҭа даналга, Лакоба иҽазишәоит Харьковтәи ауниверситет азиндырра афакультет аҟны иҵара иациҵарц, аха аҵыхәтәан, зынӡа икәадаз ифинанстә лшарақәа рымшала, ауниверситет ааныжьны, иԥсадгьыл ахь дхынҳәуеит.
Аԥсны данаа, Нестор Лакоба Гәдоуҭа аихамҩаҿы аусура далагоит. Иара араҟагьы ауаажәларратә ԥсҭазаара агәҭаҵәҟьа далагылан.
Аимпериа шхабгалараз иҟан: 1917 шықәсазтәи февральтәи ареволиуциа, Николаи II март азы аҳра иацәхьаҵра уҳәа – апрель азы ауаажәларратә еилаҩеиласрақәа Аԥсныҟа иааӡеит. Лыхнашҭа анхаҩцәа реизара ду аҟны Нестор Лакоба далырхуеит Гәдоуҭаҭәи аҭыԥантәи акомиссарс. Хара имгакәа, анхаҩцәа ареволиуциатә дружина «Кьараз» аԥырҵоит, уи анапхгаҩцәа дыруаӡәкхоит Несторгьы. Убри аамҭа инаркны, 1921 шықәсазы Асовет мчра шьақәгылаанӡа, Аԥсны амчра агаразы имҩаԥысуан абольшевикцәеи аменьшевикцәеи реиҿагылара (Қырҭтәыла аменьшевикцә иртәын – аред.). Аиааира инеимда-ааимданы иргон зны абольшевикцәа, зны –аменьшевикцәа. Несторгьы зны-зынла џьара иҽԥхьеиклар акәхон, анаҩс Аԥсныҟа дхынҳәуан, ус иҟан 1918 шықәса анҵәамҭанӡа, Аҟәатәи абахҭа дҭашәаанӡа. 1920 шықәсазы илахьынҵа еиҭах Баҭым даанагеит, уаҟа ҩаԥхьа дахагылеит имаӡоу ареволиуциатә хеилак. Абраҟа, иара иҩыза аҷоу ҷкәын Ака Џьих-оглы иҩнаҭаҿы нхара ҳәа дахьаангылаз, длабадыруеит зынӡа иқәыԥшыз уи иаҳәшьа ԥшӡа Сариа, анаҩс иара иинасыԥхараны иҟаз.
Убасҟан ауп Сариеи иареи бзиа ианеибабагьы. Лара илхыҵуан жәохә шықәса (сара сеиԥш), иара даницыбналоз.
илыҩуеит Сариа лҭаца, Адиле Аббас-оглы лышәҟәы «Исызхамыршҭуа» аҟны
Асовет тәыла Аԥсны ахадараҟны, 1921 шықәса, март 4 рзы ,Аԥсны ишьақәгылеит Асовет мчра. Аԥсуа жәлар зегьы бзиа ирбоз Адагәа (Нестор илымҳақәа ҽеишәа ираҳауамызт азы, иныҟәигон иҷыдоу арҳагатә аппарат – аред.), Аԥсныҟа дхынҳәуеит, атәыла дахагылоит, аха уи мацарагьы акәым, иԥсадгьыл аиқәырхаҩыс дазыҟалоит.
1922 шықәса, жәабран мзазы Нестор Лакоба Ауаажәларратә Комиссарқәа Рхеилак ахантәаҩыс далырхуеит, 1930 шықәса мшаԥымза инаркны – Аԥснытәи АССР Ацентртә анагӡаратә комитет ахантәаҩыс дыҟан. Лакоба инапхгарала аиҭаира амҩа ианылеит еилаҳаны иҟаз атәыла.
Аԥсны хәыҷы аҿырԥшрала иубар ҟалоит, Асовет мчра аиааира ахьагаз атәылаҿы шаҟа ирласны акультура шьҭыҵуа. Аԥснытәи аиҳабыра, аҵара змоу Нестор Аполлон-иԥа Лакоба дызхагылоу, лымкаала аҭҵаарадырра рылаԥш ахыуп, асоветзегьтәи аҭҵаарадырратә усбарҭақәа адыԥхьалауа, рхатә ҭҵаарадырратә институтқәеи астанциақәеи аԥырҵоит.
иҳәон академик Н.И. Вавилов 1932 шықәсазы
Ауаажәларратә қыҭанхамҩа аганахьала Нестор Лакоба аколлективизациа амҩаԥгара даламгаӡеит (Асовет еиҳабыра рполитика, анхацәа рхатә дгьылқәеи, рырахәи анрымырхуаз, урҭ зегьы еилаҵаны иколлективтәу ақыҭанхамҩақәа – аколнхарақәа раԥҵаразы – аред.). Уи адагьы, аԥсуаа рыԥсҭазаара ашьақәгылашьа аҷыдарақәа бзиаӡаны идыруан аҟнытә, ҭауади аамысҭеи, аристократцәа рхаҭарнакцәеи рышьҭашәарыцара аус нап аимыркӡеит, инҭкааҵәҟьаны амалуааи, анхацәа ӷарқәеи ҳәа ауаа реихшара Аԥсны ишыҟамыз есқьынагьы иазгәаҭо. Нестор имҩаԥигоз аполитика ажәлар ииашоуп ҳәа ирыԥхьаӡон, уи азгьы пату иқәырҵон, аха уи зегьы еицырзеиԥшыз асоветтә политика имҩаԥнагоз аиҭакратә хықәкқәа ирҿагылон, убри аҟнытә изгәамԥхақәозгьы рацәан. Сталин иҟнынӡагьы инаӡеит ари аус: «абзиазеиӷьашьаҩцәа» анонимтә шәҟәы рыҩит. Уи амшала Нестор авожд иҿаԥхьа ихы ирқьиар акәхеит. Аԥсны анапхгаҩы зегьы шиҿагылазгьы, Кремль иҟаиҵаз ақәгылара ашьҭахь, игәаанагара шиашоу зегьы агәра ргеит. Ҳәара аҭахума, иара ораторк иаҳасабала даараӡа дыӷәӷәан.
Аԥсуаа – хыԥхьаӡарала ирацәам жәларуп, убри аҟнытә имаҷымкәа иҳалоуп аамысҭа хылҵшьҭра змоу ажәлақәагьы, аха егьа ус акәзаргьы, урҭ реиҳараҩӡак иаабац анхацәа реиԥш ауп ишынхо. Ҭоурыхла иаҳгозар, Аԥсны аҭауад иеиԥшцәҟьа инеиҵыхны инхоз ҳәа аӡәгьы дыҟаӡамызт ахаан, иахьагьы дыҟам. Урҭ зегьы ықәысцазҭгьы, Асовет мчра иақәкны иамоу аиҭакрақәа зыцымҩаԥызгодаз, Аԥсны зыхьчодаз, Аԥсны Ареспублика аԥызҵодаз? Дара роуп ақырҭуа меньшевикцәа ирҿагылаз! Дара роуп апартизантә отриадқәа еидкыланы, Аԥсны жәлар зегьы зырҵысыз.
Нестор Лакоба иажәахә аагоуп Адиле Аббас-оглы лышәҟәы «Исызхамыршҭуа» аҟны
Нестор Лакоба (арымарахь ала), Лавренти Бериа, Агаси Ханџьиан апартиатә конференциа аҟны, 1935 шықәса
Нестор Лакоба ихьӡ зху Аҳәынҭқарратә музеи
Лакоба дзыхьчоз ауаа ицӡамызт, ақалақь шьапыла далсуан, ауаа гәаартыла драцәажәон, уи аҩыза аҟазшьа, ҳәарада, зегь хнахуан, хәыҷгьы-дугьы иднаԥхьалон. Ауааԥсыра идикылон аусураҿы, аха уаҟа адагьы, адәахьы дахьынҭыҵуа драцәажәон, аҩныҟа амҩа дықәума, баша аԥшаҳәаҿы днеиааиуама, ма акаҳуажәырҭаҿы дантәалозгьы.
Сариеи Нестор Лакобеи
Мусҭо Џьихашьвили ихатә архив аҟнытә
Нестор иҵабыргыҵәҟьаны ажәлар пату иқәырҵон, бзиагьы дырбон. Уимоу, иара жәлар рԥыза иаҳасабала данцәырҵ, Анцәа дырзааишьҭит ҳәа рыԥхьаӡон.
Изкны алегендақәа аԥырҵон. Руак еиҭеиҳәеит аҭоурыхҭҵааҩы Руслан Гәажәба. Уи ахьча ихҳәаауп, зырахә ашьха қыҭа ԥсҳәыҟа иҩацаны избоз. Ҽнак зны ахьча хҩык аԥааимбарцәа ажәҩан илбааны, ишеицәажәоз иаҳазаап. Урҭ ааилацәажәан ирыӡбеит Аԥсны дахагыларц Ҷнагә ҳәа зыхьӡу аӡәы. Дук мырҵыкәа, ари ахьча иибаз-иаҳаз даара иуаҩ ҟәышыз Мықәбак изеиҭеиҳәеит. Уи а-Мықәба Ешырантә Аҟәаҟа амҩа дшықәыз Ҷнагә ҳәа арԥыск диԥылазаап. Уи Нестор иакәхеит.
Ҳәарада, ари легендоуп, аха ажәлар рҿы уи даара алаҵәара аиуит, избанзар ажәлар агәра ргон Нестор хыхьынтә Анцәа дырзылбааишьҭит ҳәа. Ауаа иҩны инеиуан, ргәы иҵхоз изеиҭарҳәон – шьоукы аиҳабыра ргәы ндырхон, шьоукы иӷарыз рыуацәа дрыцхраарц иҳәон, инеилакгьы иара иҟынтә азҿлымҳара имоукәа уаҩ дымцацызт.
Аҟәа, Жәлар ркомиссарцәа рхеилак ахантәаҩы идкыларҭаҿоуп Аԥсны анхацәа рыбзазашьа зеиԥшроу ахьеилукаауа. Товаришь Лакоба иахь – ус ҳҳәеит ҳәа, араҟа иара баша Нестор ҳәоуп зегь шишьҭоу – зҵаарас иаарызцәырҵлак рыманы инеиуеит ауаа, аинстанциақәа зегьы ирывсны, уи дшырзыӡырҩуа, рызҵаарагьы шыиӡбо агәра ганы. Аԥсны аԥхьагыла Лакоба иуаажәлар лымкаала бзиа дырбоит. Зиновиев (Григори Зиновиев – асовет аамҭазы аполитикатә, аҳәынҭқарратә усзуҩы – аред.) Аԥсны даныҟаз зны лафны иҳәеит Аԥсны атәыла ахьӡ Лакобисҭан ҳәа иԥсахтәуп ҳәа.
абас лыҩуеит аурыс шәҟәыҩҩы Зинаида Рихтер «Кавказ наших дней» захьӡу лышәҟәаҿы, 1924 шықәсазы
Лакобеи Троцки «иаҟәыҭхареи»
Ихаҭа изымдыркәа, Нестор Лакоба Асовет ҳәынҭқарра алахьынҵаҿы акрызҵазкуаз ароль наигӡеит. 1924 шықәса ажьырныҳәамзазы, Ленин аԥсра даназааигәаз аамҭазы, Кремль акулуарқәа рҟны амчра агаразы ақәԥара еилашуан. Еиҳараҩык изларԥхьаӡоз ала, Ленин ишьҭахь аҳәынҭқарра дахагыларан дыҟан Лев Троцки. Убри аҟнытә уи иаӷацәа ирылшоз зегь ҟарҵар акәын, аполитик иаԥырхразы. Аха урҭ ахҭысқәа маҷк аҟара шрыгыз, аҳақьымцәа иҟарҵаз аҳәарала, Троцки иԥшәмаԥҳәыс диманы, поездла Москвантәи Кавказҟа ддәықәлеит. Уи инақәыршәаны, ҩыџьа инарылукааша апартиа аусзуҩцәа Феликс Ӡержинскии Серго Орџьоникиӡеи – Лакоба иахь ашәҟәы рыҩуеит, инықәырԥшшәа, аха иара еиликааратәы, Троцки аамҭала аполитика «иаҟәыҭхара» иара инапы ишану арбаны.
«Троцки Аԥсныҟа усҟантәи иаара аҵак ду арҭон ҳәа сгәы иаанагоит. Иаара акәым, аамҭалатәи аполитика иаҟәыҭхара ҳҳәар иаҳа ииашахоит», – ҳәа иҩуеит Станислав Лакоба, Ленин иԥсра хымш шагыз ишьақәгылаз аҭагылазаашьа дазааҭгыло.
Ленин иԥсҭазаара дшалҵыз Троцки иаҳаит Тифлис дшыҟаз.
Уи ашьҭахь иаразнак Кремльҟа адырра ҟаиҵеит Москваҟа дшыхынҳәуа азы, аха Сталин ус иеиҳәазаап: аԥсыжра уажәшьҭа усгьы уахьӡаӡом, убри азы иаҳа еиӷьуп Лакоба иахь уцар – угәабзиара уацклаԥш, апартиа азы уи еиҳа ихадароуп ҳәа. Дшыржьаз атәы Троцки еиликааит Аҟәа, Лакоба иҿы сасра дшыҟаз – Ленин иԥсанышәаҭра ҽнак иахыргеит, иара игәы ианҭеик аҽны ддәықәлазҭгьы, авожд наунагӡа абзиараз ҳәа иаҳәара дахьӡон. Иҟалаз, апартиа аиҳабыра рҿаԥхьа, Троцки иаҳаҭыр акыр иланарҟәит, уи акәын Сталин ииҭахызгьы.
Лакоба Лев Давид-иԥа убас ибзиан дидикылеит, Троцки даҽа ҩымыз «ԥсабарала иргәыбзыӷу атәылаҿ» даанхартә аҟынӡа, аҭыԥантәи ауаажәлар рытрадициақәеи ркультуреи иҽыргәылаихалеит.
«Троцкии Лакобеи Аԥсны зегьы иақәшеит, лассы-лассы анхацәа сасра ирызнеиуан, ақыҭа еизарақәа ирҭаауан. Руак аҿы, Мықә ақыҭан, Троцкигьы дықәгылеит. Иара иажәа далагеит аԥсуа оратортә ҟазара аԥҟарақәа инарықәыршәаны. Раԥхьатәи ажәақәас ииҳәазгьы, аԥсуаа традициала рықәгылара ахы зларкуа ракәын, иагьиҳәеит урҭ аԥсышәала: «Ажәлар, шәхаҵкы сцааит…» ҳәа. Еизаз ауаа ари уамашәа ирбеит. Анхацәа рзы арҭ ажәақәа зегь реиҳа крызҵазкуаны иаанхеит иқәгылараҿы», – ҳәа иҩуеит аҭоурыхҭҵааҩ Станислав Лакоба.
Сталин ахә ҳаракны ишьеит Троцки «иаҟәыҭхара» аус аҿы Лакоба иҟаиҵаз ацхыраара.
«Сталин убас иԥхьаӡеит, иуадаҩыз аиҭасратә аамҭазы Нестор иҟаиҵаз адгылара, иара ипозициақәа рырӷәӷәараҿы ацхыраара ҟанаҵеит ҳәа, – иҩуеит Станислав Лакоба, – убри азакәхап Сталин акыраамҭа инеиԥынкыланы (жәаҩа шықәса раҟара) Лакоба ибзианы дзизыҟаз. Убри аҭагылазаашьа абзоурала, авожд дизааигәеитәит Нестор, рацәак аҵакы амҭашәа, аха зегьы ираҳаратәы лафны зынгьы иҳәеит: «Сара – Коба (апартиаҿы Сталин ус хьыӡҷыдас иман – аред.), уара – Лакоба» ҳәа.
Лакобеи Сталинеи реиҩызара шықәсыцыԥхьаӡа еиҳа-еиҳа иӷәӷәахон.
Сталин изныкымкәан ԥсшьара ҳәа Аԥсныҟа даахьан, лассы-лассы Лыхны ақыҭан Нестор иҩнаҭа дсасны даҭаалон. Авожд Сариа лнапаҟынтә абысҭа лымихуан, Нестор иҩы ҿамҩа-ҿамҩала, игәарԥханы ижәуан. Уи аамҭаз ақҿаҩраҿы афатә ҟалҵон аԥшәма Нестор иан – Шьахәсна. Сариеи Сталин иԥҳәыси еиҩызцәахеит. Иара еснагь Сариа дрыликаауан апартиа аусзуҩцәа рыҳәсақәа зегьы рҟынтә, лхатә машьынагьы ҳамҭас илиҭахьан. Уи Аԥсны ицәырҵыз раԥхьатәи амашьынақәа иреиуан.
Лакоба иҭаацәа Сталин абас дахьырзыҟаз иԥсахы еибанаркуан, даҵашьыцуан Лавренти Бериа.
Апартиаҿы зкариера раԥхьатәи ашьаҿақәа ҟазҵоз, иара ирласны еиликааит, Лакобеи иареи еиҩызцәахар, Сталин иҟынӡагьы анеира шилшоз. Бериа – Нестори Сариеи рыҷкәын Рауфгьы аӡы дӡааиххьан, рыҩны лассы-лассы днеиуан. Бериа ишьҭыҵра зыбзоураз Нестор иакәын, избан акәзар иара иоуп Сталин иабжьызгаз «апартиатә усура анапхгарахь аенергиа злоу абри ачекист қәыԥш иқәыргылара». 1931 шықәса, ноибар 12 рзы Бериа дҟалоит Аахыҵкавказтәи акраикомаҿы апартиа (Асовет Еидгыла абольшевикцәа ркоммунисттә партиа – аред.) амаӡаныҟәгаҩыс, иара убас Қырҭтәыла ЦК КП(б) (акоммунисттә партиа ацентртә комитет) актәи амаӡаныҟәгаҩыс.
«Абласаркьа зхоу амаҭ», ҳәа изышьҭаз Бериа (иара иныҟәигон апенсне – аред.), игызмалра ихы иархәаны, илшоз зегь ҟаиҵон, авожд иҽигәарԥхаразы, уи иирбарц иҭахын, иара иаҟара дзықәгәыӷша ҽаӡә дшизымԥшаауа, ала аԥшәма иҳәатәы шханаҵо еиԥш, иаргьы иааиауҳәо зегь аҟаҵара дшазыхиоу.
Уи зегь рыла иубаратәы иҟан, ихымҩаԥгашьаҿы мҩашьарада иааԥшуан. Зны Сталин идачаҿы дахьынаиааиуаз, даахәмаршәа иҳәеит, абаҳча аҳәира ахысит, ирыцқьазар бзиан ҳәа. Бериа уи шааиаҳаз, иаразнакала аигәышә аашьҭихын, убас гәаӷла дыҭәны абардра ацҟьара иҽазикит, ихәаԥшуаз ауаа, абардра акәым, «иаӷацәа рыхқәа» хыицҟьозшәа ргәы иабеит. Ари ахҭыс инарҭбааны дазааҭгылеит Сариа лашьа Мусҭо Џьих-оглы игәалашәарақәа рҟны. Лавренти Бериа икариератә мардуан еиҳа-еиҳа иҳаракны ахәнара даҿын, нас ишнеиуаз, аусқәа убас иааҳәит, Нестор Лакоба аханатә Сталин еиҳа изааигәаз, уажәшьҭа Бериа инапаҵҟа дҟалеит.
Лакобеи Бериеи иаргамамыз реиҿагылараҿы аиҭасымҭа ҟалеит 1936 шықәсазы.
Сталин мап ицәызкыз
Сталин дазхәыцуа далагеит, Лакоба Москваҟа аусурахь ииагара, аҩныҵҟатәи аусқәа рзы жәлар ркомиссарс иҟаҵаразы. Даара акырынтәгьы иара иахь дааиԥхьахьан, аха Лакоба еснагь уи ааԥхьара мап ацәикуан. Авожд мап ицәкрақәа руак ашьҭахь, иԥшәма ԥҳәыс ус леиҳәоит Нестор: «Избан абас иҳараку амаҵура зсыдигало Сталин? Уи сара сақәшаҳаҭхараны сыҟаӡам ахаан, исықәымчуа иалагаргьы… Сыжәлар уажәыгьы абырҷман (апырҷпан – бз.ад.) рфоит, сара аиҳабырахь сцома?! Мап, сақәшаҳаҭӡам». Абри атәы лыҩуеит Адиле Аббас-оглы лышәҟәы «Исызхамыршҭуа» аҟны. Ара аус злаз еиҳаракгьы, Сталин идигалоз амуҵара усҟантәи аамҭазы зегь реиҳа ишьаарҵәыраз ахьакәыз мацара акәӡам… Нестор иныруан Аԥсны иалгара ишашьҭоу, ус аныҟала Бериа игәы иааҭаху зегьы ара иҟаиҵаларц дыҟан. Аԥсны «ақырҭуатәра» Бериа ихы иҭагьежьуеижьҭеи акрааҵуан.
Ари ахшыҩҵак иҿыцу акы акәгәышьамызт. 1929 шықәсазы Аахыҵкавказтәи апартиа абиуро аилатәараҟны, зегьы еицҿакны иақәшаҳаҭхеит Аԥсны автономтә республика аҳасабала Қырҭтәыла алалара. Аус шьҭа усгьы иӡбоуп ҳәа ишахәаԥшуаз, аҵыхәтәан Лакоба игәаанагара иазҵааит. Ус раиҳәеит: «Мшәан сара акгьы смаҳаӡеит. Сарҳага аппарат ҽеишәа аус амуазаап» ҳәа. Ҩаԥхьа ирҳәаз зегь аиҭаҳәара иаламгаӡеит усҟан, аамҭала ари азҵаара инахарцгьы рыӡбеит, аха ашьҭахь зегь акоуп уи аус ӡбан.
Нестор Лакоба аҵыхәтәанӡа дгәыӷуан Аԥснытәи АССР Қырҭтәылатәи ССР иалҵны, ишишоу Асовет Еидгыла иалалап ҳәа. Убри даҳәарц Москваҟа жәаантә еиҳамзар дцахьан, аха ииҳәоз аӡәгьы иаҳар иҭахымызт.
«Сыԥсы ҭанаҵы ари аҩыза ҟалашьа амам!»
1936 шықәса декабр мзазы, Бериа Қарҭҟа дааиԥхьеит Лакоба. Аиԥылара ӷьаҩны имҩаԥысит, дара иӷәӷәаны ажәақәа еимаркит. Апрофессор Станислав Лакоба игәаанагарала, Лакобеи Бериеи реицәҳара зыхҟьаз, Аԥсны ахада иидырбаз ақырҭқәа арахь иааганы Аԥсны раланхара аплан акәын. «Сыԥсы ҭанаҵы ари аҩыза ҟалашьа амам!» иҳәазаап Нестор Лакоба. Абас, ихаҭа изымдыркәа, ишьра инапы аҵаиҩит.
Аҟәатәи абаӷәаза аартра,
Абарҭ ахҭысқәа аныҟала ашьҭахь, иара уи аухаҵәҟьа, Лакоба дахьаангылаз асасааирҭахь аҭел дизасуа далагеит Бериа иан, дук мырҵыкәа дааит иԥҳәыс Нина, уи лҽадцаланы Лакоба ааԥхьара илҭо далагеит рыҩныҟа уаххьафара днеирц, иара бзиа иибоз акалмаҳа ӡны ишыҟарҵаз азгәаҭауа. Бериа иҩны даҭааит иара, аха афатә дагьакьымсит, акониак маҷк ижәын, аԥсыӡ знык днацҳаит акәымзар. Жәаминуҭк рышьҭахь дгылеит, игәалаҟара ҽеимшәа ибо даналага. Амашьына данҭатәа арныҟәцаҩ ажәазаҵәык оуп иаиҳәаз аԥсышәала: сыршьит. Уи ауха Нестор Аполлон-иԥа ааԥхьара иман Бериа итеатртә ложа ашҟа. Уантә иара ԥсы ихаӡамкәа дыргеит. Декабр 26 ауха Нестор Лакоба иԥсҭазаара далҵит, Қарҭ. Нас ишьақәдыргылоит ацианиттә кали ала дшыршьыз.
ианвар 1, 1937 шықәса
Нестор Лакоба иԥсанышәаҭара
Аԥснытәи аҳәынҭқарратә музеи
Нестор ишьра аамышьҭахь Аԥсны аҭоурых аҿы зегь реиҳа ибӷаԥҵәагаз аамҭақәа ҟалеит. Иара «ажәлар раӷа» ҳәа ахьӡ ихырҵоит, иуацәа ааигәақәа аӡәырҩы, иԥшәмаԥҳәыс Сариеи, иҷкәыни Рауфи уахь иналаҵаны НКВД (Асовет Еидгыла аҩныҵҟатәи аусқәа рзы ауаажәларратә комиссариат – аред.) абахҭақәа рҿы иргәаҟны иршьуеит. Аха иԥсыз Несторгьы дызԥырхагахаз ҟалеит. Раԥхьа, иԥсыбаҩ Аҟәатәи Аботаникатә баҳча асклеп иҭыганы, Михаиловтәи аԥсыжырҭаҿы анышә иамардоит, уи ашьҭахь зынӡа идетективтәуп ҳәа ззуҳәаша ахҭысқәа мҩаԥысуеит: гәаанагарак ала, иԥсыбаҩ рблит Аҟәа, Алашарбага аҳаблан иҟоу акьыртә жра азааигәара; даҽа гәаанагарак ала – Нестор иԥшәмаԥҳәыси, иани уи инышәынҭра ԥхасҭартәырц азы агәҭакқәа шыҟоу анраҳа, маӡала ирылшеит иԥсыбаҩ ыҵхны, даҽаџьара анышә аҭара. Уи аҭыԥ аӡәгьы идмырбаӡеит. Ишыҟазаалакгьы, Нестор инышәынҭра ҳәа иахьа џьаргьы иҟаӡам.
Атекст автор – Арифа Қапԥҳа, абильд-редактор – Наала Аҩӡыԥҳа, аредактор хада – Амина Лазԥҳа
Аџьынџьтәылатә Еибашьра Ду
Аблокада иҭакыз Ленинград зыхьчоз Ҟарачы-Черқьес тәыла иалҵыз афырхацәа рыхьӡқәа наӡаӡартәит Санкт-Петербург ақалақь аҿы
Аџьынџьтәылатә еибашьра ду аан аблокада иҭакыз Ленинград зыхьчоз Ҟарачы-Черқьессктәи Ареспублика иалҵыз афырхацәа рмемориал аадыртит Санкт-Петербург.
Аџьынџьтәылатә еибашьра ду аан иҭахаз Ҟарачы-Черқьессктәи афырхацәа рмемориал аартра ацеремониа мҩаԥысит Санкт-Петербург, Пискаревтәи аԥсыжырҭаҿы, цәыббрамза 5 рзы. Ари амемориал аартрала аблокада иҭакыз Ленинград ахьчаҩцәа ашәуаагьы назлаз ргәалашәара наӡаӡартәит.
Амемориалтә хаҳә аартра иалахәын Санкт-Петербург авице-губернатор Анна Метианина, Ҟарачы-Черқьессктәи Ареспублика ахада Рашьыҭ Темрезов, Адунеизегьтәи аԥсуа-абаза конгресс (АААК) Иреиҳаӡоу ахеилак ахантәаҩы, Иавтономтәу, икоммерциатәым аилазаара «Алашара» ахада Мусса Егзакь.
Пискаревтәи аԥсыжырҭаҿы имҩаԥысуаз ацеремониа алахәцәа
Егзакь иазгәеиҭеит ари ахҭыс аҵак ду шамоу Санкт-Петербург иқәынхо ауааԥсыра зегьы рзы, лымкаалагьы Ҟарачы-Черқьесиа иалҵыз рзы.
«Ирацәаҩуп араҟа инхо ҳџьынџьуаа рхыԥхьаӡара. Ҳара ҳзы иҳаҭыр духоит ҳхәыҷқәеи ҳҩызцәеи ҳаманы абраҟа ааира, Аџьынџьтәылатә еибашьра ду аан иҭахаз Ленинград ахьчаҩцәа ргәалашәара ашьаразы. Ҳара ҳзы ари амемориалтә хаҳә ақәыргылара – хҭыс дууп», – ҳәа азгәеиҭеит АААК ахантәаҩы.
Аусмҩаԥгатә ахьынӡацоз уи алахәцәа иргәаладыршәеит Ҟарачы-Черқьес тәыла аул Бесленеи иалҵыз аибашьцәа ргәымшәара. Ашәарҭара ду шыҟазгьы, урҭ рыҩнқәа рҿы ленинградтәи ахәыҷқәа афашистцәа ирцәырҵәахуан. Аибашьра ашықәс хьанҭақәа раан Ҟарачы-Черқьесиа абас аԥхьакырҭа роуит 32-џьа Ленинград аблокада иалгаз ахәыҷқәа.
Пискаревтәи аԥсыжырҭаҿы иҟоуп иара убас 2004 шықәса лаҵарамзазы иаартыз Аԥсны иалҵыз Ленинград ахьчаҩцәа рмемориалтә хаҳәгьы.
Аԥсны иалҵыз Ленинград ахьчаҩцәа рмемориалтә хаҳә
Ҟарачы-Черқьес тәыла афырхацәа рмемориал 101-тәихеит еиуеиԥшым арегионқәа рҟынтә иааны Ленинград зыхьчоз афырхацәа рмемориалтә комплекс аҟны.
Пискаревтәи аԥсыжырҭа шьаҭаркын 1939 шықәсазы Ленинград аҩадатәи аҵкар аҟны, ахьӡгьы аиуит ааигәа ишьҭаз ақыҭа Пискаревка иахаршаланы. 1941-1944 шықәсқәа раан Аџьынџьтәылатә еибашьра ду аҿы иҭахаз ирзеиԥшу ԥсыжырҭахеит.
Аиашьаратә нышәынҭрақәа рҟны ижуп Ленинград аблокадаҿы зыԥсҭазаара иалҵыз ауааԥсыреи, Ленинградтәи афронт аҟны иҭахаз аибашьцәеи – иааидкыланы 470 нызқьҩык ауаа. Даҽа дыррақәак рыла – 520 нызқьҩык: 470 нызқьҩык аблокада иахәхази, 50 нызқьҩык аибашьцәеи. Пискаревтәи аԥсыжырҭа – адунеи аҿы зегьы иреиҳау ԥсыжырҭоуп Аҩбатәи адунеитә еибашьра иалаӡыз анышә иахьамадоу аԥсыжырҭақәа зегьы рҟынтә.
Агәаларшәагатә банкнота «Владислав Арӡынба» Аԥсны иҭрыжьуеит
Аԥсны Аҳәынҭқарра Амилаҭтә банк аофициалтә саит
Аԥсны Аҳәынҭқарра Амилаҭтә банк аҳәамҭа ҟанаҵеит агәаларшәагатә банкнотақәа «Владислав Арӡынба» шыҭнажьуа.
Аԥсны Амилаҭтә банк иҭнажьуеит 500 аԥсар ицо агәаларшәагатә банкнотақәа «Владислав Арӡынба» ҳәа аанацҳауеит Амилаҭтә банк аофициалтә саит. Ари абанкнота Аԥсны Аџьынџьтәылатә еибашьраҿы Аиааира 25 шықәса ахыҵра иазкуп.
Аиубилеитә банкнотақәа рҭыжьра азԥхьагәаҭоуп цәыббрамза 29 рзы, атираж жәа-нызқь цыра ыҟоуп. Абанкнотақәа ахә ахшәааратә хархәагак аҳасабала ахархәара роуеит рноминалтә хәыԥсаала; иара убасгьы аизгареи, аинвестициақәа рыҟаҵареи, атезаврациеи (аԥара – амал аидкылара аҳасабала афункциа анагӡара – аред.) ззыууша маҭәарк аҳасабала, аноминалтә хәыԥса иақәымшәо ахә ала.
«Ахархәаразы иҭыжьу абанкнотақәа ашәаратә хархәагас иҟоуп рноминалтә хәыԥсала, аурыс мааҭ иаҿырԥшны ишьақәырӷәӷәоу аеквивалент змоу: аԥсарк – жәа-мааҭк ицоит (Урыстәылатәи Афедерациа амааҭқәа). Убри аан арҭ абанкнотақәа хаҭалатәи ахәаахәҭраҿы ашәаратә хархәагак аҳасабала ухы иаурхәар ҟалаӡом (аиубилеитә банкнотақәа рфункционал ԥкуп – аред.)», – ҳәа азгәаҭоуп Амилаҭтә банк асаит аҟны.
Аԥсны Амилаҭтә банк ахантәаҩы Беслан Бараҭелиа иажәақәа рыла, агәаларшәагатә банкнотақәа рҭыжьра залыршахомызт Урыстәылатәи Гознак ацхыраара ада.
«Акыр ихьшәаны Гознак ҳшадҵаалазгьы, ҳаилыркааит, адгылара ҳарҭеит, аамҭа кьаҿк иалагӡаны ҳазыҳәарагьы нарыгӡеит иҳаракӡоу хаҭабзиарала. Убри азы лымкаала иҭабуп ҳәа расҳәоит», – иҳәеит Бараҭелиа.
Абанкнота кьыԥхьхоит абамба иалху ақьаад шкәакәа аҟны, ахьаԥшшәи ашьацԥшшәи амазаауеит. Акупиура еиқәдыршәеит асахьаҭыхыҩцәа Баҭал Џьапуеи Ҭемыр Ҟаитани.
Абанкнота ахаҿра ихадоу сахьаны иануп Аԥсны раԥхьатәи ахада Владислав Арӡынба ипаҭреҭ, уи аҵаҟа иануп аҩыра «Владислав Арӡынба». Ашьҭахьтәи аплан аҟны иубоит аԥсуа ар аибашьцәа Аиааира абираҟ шышьҭырхуа. Асахьақәа ирықәҭыхуп итрадициатәу аԥсуа орнамент.
500 аԥсар ицо агәаларшәагатә банкнота «Владислав Арӡынба». Ахаҿра
Абанкнота анааурҳәлак ихадоу сахьаны иануп Аԥсны Аҳәынҭқарра ахсаала, иара убас Аԥсны аҳҭнықалақь Аҟәа архитектуратә комплекс ацәаара, Аԥсны аҳәынҭқарратә герб зну абаа хырӷәӷәарҭа афон аҟны.
500 аԥсар ицо агәаларшәагатә банкнота «Владислав Арӡынба». Ашьҭахь
Агәаларшәагатә банкнотақәа раԥхьаӡа акәны Аԥсны иҭрыжьуеит. Аԥсны Аџьынџьтәылатә еибашьраҿы иаҳгаз Аиааира аиубилеи иазкны иҷыдоу абанкнотақәа ртираж аԥшьгаҩыс иқәгылеит Аԥсны Аҳәынҭқарра Амилаҭтә банк.
Москватәи ашьыжь «Брехаловка» аҟны: аԥсуа культуратә фестиваль «Аԥсны» шымҩаԥысыз
Москватәи аԥсуа диаспора Аиааира 25 шықәса ахыҵра азгәанаҭеит аԥсуа культура афестиваль «Аԥсны» амҩаԥгарала.
Москватәи аԥсуа диаспора (МАД) раԥхьаӡа акәны имҩаԥнагеит «Аԥсны» ҳәа хьӡыс изауз аԥсуа культура афестиваль. Абри аформат ала Аиааиреи Ахьыԥшымреи рныҳәамш цәыббра 30 рзы имҩаԥысит адиаспора рхаҭарнакцәа изаамҭанытәиу реиқәшәара.
Афестиваль мҩаԥысит Москва ақалақь агәҭаны, «Красная пресня» апарк аҿы. Аԥсуа милаҭтә кәашарақәеи, ашәаҳәарақәеи ирыцлеит ԥсыуа ҵасла аҭаца лаагашьа арбара, Аҟәатәи акаҳуажәырҭа «Брехаловка» аҿтәи атмосфера, амилаҭ чысқәа рыҟаҵаразы амастер-классқәа уҳәа иҵегь ирацәаны аусмҩаԥгатәқәа.
Афестиваль аҭааҩцәа араҟа ицәыргаз Аԥснытәи аалыҵқәа рыхәҳар ҟалон
Афестиваль аҭааҩцәа аинтерес ду рыманы иахәаԥшуан аԥсуаа рытрадициатә бзазара амаҭәарқәа рцәыргақәҵа
Апарк «Красная Пресня» аҟны иаартыз афестиваль аҟны идырбан аԥсуа милаҭтә кәашарақәа
Москватәи аԥсуа диаспора аиҳабы Беслан Аграб иажәақәа рыла, адиаспора актив еиуеиԥшым аныҳәа азгәаҭара аформақәа ирылацәажәон, аҵыхәтәан ирыӡбеит акультуратә фестиваль мҩаԥыргарц.
«Ари Москва имҩаԥысуа раԥхьаӡатәи ԥсыуа фестивальуп – зегьы рзы иаарту, хәыда-ԥсада узҭаар ауа. Жәанызқьҩык рҟынӡа ауаа ҳҭааит, сгәанала, ари қәҿиара дууп. Уи, ауаа ҳамԥхьаӡаргьы иубаратәы иҟан, аҭааҩцәа зегьы рхы-рҿқәа еихаччо, ргәы алаҟаны зегьы иахәаԥшуан, иҭабуп ҳәа ҳарҳәон иара уа афестиваль анцоз аамҭазгьы, ианынҵәа ашьҭахьгьы – доусы рсоциалтә даҟьақәа рҿы», – иҳәеит Агрба.
Ари аныҳәа амҩаԥгара иаҵаз аидеологиатә ҵакы аилкаара мариоуп – ҳхы ргәаҳарԥхар ҳҭахын ҳәа ациҵеит иара. Москватәи аԥсуа диаспора ахада ихшыҩҵак ҳаилиркааит абас: «Ауаҩы иаангьы ус ами ишыҟаҳҵо. Иҟаҳҵои аӡәы ҳаигәаԥхарц анаҳҭаху? Ҳкәашоит, ҳшәаҳәоит, ажәабжь гәырҿыхагақәа еиҭаҳҳәоит, иҳамоу ачыс хаақәа иреиӷьу ргьама иҳарбоит, аныҳәаҿақәа шьҭаҳхуеит, аԥсҭазаара ҳшазыҟоу изеиҭаҳҳәоит, афильмқәа иҳарбоит – абри еиқәысыԥхьаӡаз зегь ыҟан ҳфестиваль аҿгьы! Ҳаргәаԥхар ҳҭахын, ҳҩызцәа ргәы ҳахәарц, насгьы аҩызцәа ҿыцқәа ҳарҳарц. Иагьҳалшеит уи».
Абри ахҭыс иазку афотолента ахәаԥшра>>
Афестиваль аиҿкааҩцәа ируаӡәку Наста Агрԥҳа еиҭалҳәеит, иаарту адәаҿы афестиваль амҩаԥгара аформат ала ҳара ҳасасцәа идҳаркыр ҳҭахын аԥсуа қыҭақәа ргәыбылра, еиҳаракгьы ақыҭа ныҳәақәа рҿы аҳра зуа ахақәиҭреи, агәырӷьареи, асасдкылареи рцәаҩа ҳәа.
«Афестиваль ала ҳара иаҳҳәар ҳҭахын, зегь раԥхьаӡа иргыланы, Аԥсны – амшыни, апальмақәеи, амандаринқәеи рыдагьы иҟоу шырацәоу, иара ақыҭақәа рыла ишбеиоу, ахатә культура дуӡӡа шамоу, амилаҭ чыс ахкырацәара, аԥсабара аԥшӡара уҳәа убас ирацәаны излаҽхәаша шамоу», – ҳәа азгәалҭеит лара.
Афестиваль иаҵаз сиурпризқәак ртәы еиҳа инарҭбааны ҳазааҭгылап.
Москватәи «Брехаловка» аҿы ҭагалантәи ашьыжь, мамзаргьы аԥсуа џьыка ҟаԥшь шыҟарҵоз
Аԥсны аҳҭнықалақь аҿы ишаԥу еиԥш, ашьыжь акаҳуала иалагоит, «Брехаловка» ҳәа иахьашьҭоу амшын аԥшаҳәаҿы игылоу акафе аҟны аԥслымӡ аҿы идыршуеит иара, нас ҭынч инаҿыхәо аԥсҭазаареи, аполитикеи рҿы уҳәа иҟоу-иану ирылацәажәоит.
Абасҵәҟьа иалагеит уи аҽны Москва агәҭаны, «Красная пресня» апарк аҟны иаартыз «Брехаловка» аҿтәи ашьыжьгьы: акаҳуа аԥслымӡ аҿы идыршуан, игәырҿыхагоу ацәажәарақәа ыҟан, иара амшгьы Аԥснытәи еиԥшны, амра хааӡа иԥхон, цәыббрамза анҵәамҭазы – ари даара иџьоушьаша акоуп Москва аклимат азы.
Аҟәатәи «Брехаловка» иеиԥшны иаартыз аҭыԥаҿы асасцәа аԥслымӡ аҿы акаҳуа рыздыршуан
Амала еиԥшымзаарак ыҟан зегь акоуп: амшынцәгәырԥақәа рыбжьы уаҳауамызт, амшын аҵаа-фҩы ахаҭыԥан еизаз зегьы ааимнадеит апырпыл ҟаԥшьи ахәсхәақәеи рыфҩы хаа.
Уи иаанагоз аԥсуа џьыка ҟаԥшь аҟаҵашьа иазкыз амастер-класс алагеит ҳәа акәын.
Ааи, Москватәи апаркқәа руак аҿы аԥсуа чеиџьыка зыда ухаҿы иузаамго аџьыка ҟаԥшь ахаҭаҵәҟьа ҟарҵон. Уи абара акыр иаԥсан. Афестиваль аиҿкааҩцәа иазԥхьагәарҭеит иара убас егьырҭ аԥсуа чыс хадақәа – аилаџьи, ачашәи рыҟаҵаразы амастер-классқәагьы.
Ҳәара аҭахума, афестиваль аҭааҩцәа алшара рыман аԥсуа ҩқәа ргьама абара, иргәаԥхоз аахәара.
Москва агәҭаны «Аԥсуа чара» амҩаԥгареи, «Амцабзаа» рыкәашара аурокқәеи
Аныҳәа иацҵахон, ус даацәырҵит ҭацамаҭәала еилаҳәаз аҭыԥха, лҩызцәа ҩыџьа лывагыланы, «агәара» дааҭаргалеит, шәаҳәарала-кәашарала, аԥсуа чараҿы ишаԥу еиԥш. Зегь рыла ирхиоуп аишәачарагьы, абыргцәа хатәрақәа аныҳәаҿақәа шьҭырхуеит.
Абас афестиваль аиҿкааҩцәа ирыӡбеит Москва ақалақьуаа аԥсуа чара аҵасқәа ддырбарц. Асасцәа ирбарц рылшон аҭацаагара иадҳәалоу ажәытәтәи аԥсуа ҵасқәа аазырԥшуа ақәыргыламҭа.
Акыраамҭа угәалашәараҿы иаанхо ак акәны иҟалеит аԥсуа чара аимпровизациа. Аҭаца «агәараҭа дҭаргалеит» ԥсыуа ҵасла ишаԥу еиԥш, акы агмыжькәа
Ачараҿы ишаԥу еиԥшгьы ирхиан аишәачара, аиҳабацәа аизҳазыӷьаразы аныҳәаҿақәа шьҭырхуан
Аҭацаагаратә традициақәа даара аинтерес рызцәырнагеит афестиваль аҭааҩцәа, уи азгәеиҭеит адиаспора реиҳабы.
«Москва ақалақьуаа ҿыц блала срыхәаԥшит иахьа, даара иҭабуп ҳәа расҳәарц сҭахуп иаадырԥшуаз аинтерес азы, қәрала еицәыхараз ауааԥсыра еиҟараны иазҿлымҳан ари аусмҩаԥгатә. Рыԥсшьарамш ныҳәак еиԥш имҩаԥаагеит», – иҳәеит Беслан Агрба.
«Ачара» амҩаԥгара дырԥшӡон арҿиаратә коллективқәеи амузикантцәеи, урҭ рхыԥхьаӡараҿы: акәашаратә ансамбль «Амцабз», Урыстәыла зҽаԥсазтәыз артистка, Аԥсны жәлар рартистка Алиса Гыцԥҳа, ашоу «Голос» алахәцәа Ҭемыри Дениси Ҳагаа (Timband).
Аԥсуа кәашара арҵаразгьы амастер-класс мҩаԥган. Уи мҩаԥыргеит Игор Моисеев ихьӡ зху академиатә ансамбль алахәыла Ахра Ҭаниеи, ансамбль «Амцабз» анапхгаҩы Лаша Марыхәбеи. Имҩаԥган иара убас аԥсшәа арҵара аурокқәа шымҩаԥысуа аӡыргара.
Афестиваль аҭааҩцәа алшара рыман Ҭенгиз Ҭарба ифотоҭыхымҭақәа рыхәаԥшра абраҵәҟьа иаартыз «Ишьхатәылоу Аԥсны» апроект ацәыргақәҵаҿы. Афестиваль хыркәшахеит Миха Лакрба иновеллақәа рыла иҭыхыз зметр кьаҿу афильмқәа дырбаралеи, аиҿкаара «Послы доброй воли» имҩаԥыргаз ашьапылампылтә матч алеи.
Ҭенгиз Ҭарба апроект «Ишьхатәылоу Аԥсны» аҳәаақәа ирҭагӡаны ицәыригеит Аԥсны аҭыԥ ԥшӡарақәа рҟны иҭыихыз афотосахьақәа
Атәыла абзиаӡбахә аларҵәареи ԥхьаҟатәи агәҭакқәеи ирызкны
Афестиваль аиҿкааҩцәа руаӡәк, Москватәи аԥсуа диаспора адиректор Даур Барганџьиа излаиԥхьаӡо ала, афестиваль аформат даара иманшәалахеит, убри аҟнытә адиаспора агәҭакқәа иреиуоуп иара шьҭарнахыс есышықәса амҩаԥгара.
Афестиваль аҿы иаарԥшыз ахкырацәара зегьы иргәаԥхеит, аскептикцәагьы уамашәа ирбаратәы иҟалеит, иҳәеит иара.
«Афестиваль ҷыдарас иамоу – зегьы рзы иахьаарту ауп. Ганкахьала, Москватәи ҳауаажәлар ас еиԥш иҟоу иҭбаау аусмҩаԥгатә рхы аладырхәразы алшара ҟалеит. Даҽа ганкахьала, Москва ақалақьуааи асасцәеи ирыдаагалеит аныҳәатә ҟазшьа змоу аамҭа ахгара аформат, ҳкультуреи ҳтәылеи иаҳагьы иааигәаны рызнагарала», – ҳәа азгәеиҭеит Барганџьиа.
Анаҩстәи афестиваль аӡбахә аҳәара макьана изаауп ҳәа лгәы иаанагоит Наста Агрԥҳа. Аха иара ҟалозар, программас иамазаалакгьы, иалахәцәахо азусҭцәахалакгьы – иара уажәеиԥш иаартызаауеит, ҳкультура иазкызаауеит, аҭааҩцәа зегьы иргәаԥхо иҟалоит лҳәеит лара.
Беслан Агрбагьы ари афестиваль есышықәса амҩаԥгара дадгылоит, аха убри аан ицәырҵуа ауадаҩрақәак рыӡбахә иҳәеит.
«Ҳара иалаҳхыз ашықәс аамҭазы аратәи аклимат даара ибааԥсуп. Сынтәа амш еилганы иахьыҟалаз – даара иҳақәҿиеит, ҳааҟәымҵӡакәа Анцәа ҳиҳәон, амш ҟаларцаз. Убри аҟнытә ари афестиваль аԥхын имҩаԥгалазар еиӷьуп… аха аԥхын еиҳараҩык ԥсшьара ицоит, еимпуеит. Ахәыцра ҳаҿуп, ажәакала. Ҳхаҭақәагьы убас иаҳгәаԥхеит ари афестиваль, еиҭамҩаԥаҳгарц даара иаҳҭахуп аиашазы», – иҳәеит иара.
Беслан Агрба иҭабуп ҳәа раиҳәеит афестиваль аиҿкаара иалахәыз, уи иацхрааз зегьы.
«Аӡәыцыԥхьаӡа рыхьӡқәа рҳәара салагом, даара ирацәаҩуп дара. Аха ихадароу аныҳәа аиҿкааҩцәа иреиуоуп: Даур Барганџьиа, Инна Барчан, Наста Агрԥҳа, Галина Белькова, Дмитри Ҳашба, Наталиа Хлиустова, Руслан Ҳагба, Нара Папԥҳа уҳәа убас ирацәаҩӡаны», – ҳәа азгәеиҭеит адиаспора аиҳабы.
Афестиваль аиҿкаара хымз инарзынаԥшуа аамҭа агеит, уи аиалхәын 50-ҩык ауааԥсыра, аволонтиорцәа налаҵаны.
2-хҳәаак
Аԥхьакра Ацәыргара
Ҭырқәтәылатәи аԥсуа диаспора Аԥсны заагарҭа маҷу ауааԥсыра рзы 1200 комплект амаҭәа ԥхақәа аарышьҭит
Ҭырқәтәыла иҟоу аԥсуа диаспора рхаҭарнакцәа Аԥсныи Нхыҵ Кавказтәи ҳашьцәеи рыбжьара заагарҭа маҷу аҭаацәарақәа рзы агуманитартә цхыраара аарышьҭит – амаҭәа ԥхақәа.
Ҭырқәтәыла иҟоу аԥсуа диаспора рхаҭарнакцәа рҟынтә агуманитартә цхыраара, хаҭалагьы – 1200 комплект амаҭәа ԥхақәа Аԥсныҟа иааит ҭырқәтәылатәи ақалақь Бартын аҟынтә. Абри атәы АААК аинформациатә портал иазеиҭеиҳәеит Аконгресс анагӡаратә маӡаныҟәгаҩ Инар Гыцба.
Ари аидеиа изцәырҵит АААК Иреиҳаӡоу ахеилак алахәыла Аҳмаҭ Ҳапат, анаҩс уи аӡбахә Аконгресс аҟны ицәыригеит.
«Аконгресс гәацԥыҳәара дула ари апроект иадгылеит. Ҭырқәтәыла аидара аҭыԥ ианықәырҵа ашьҭахь, Аԥсны аиҳабыра рахь ашәҟәы ҳашьҭит, агуманитартә цхыраара аҳасабала иазхарҵарц. Иара убас ҳрацәажәеит абас иҟоу аҭаацәарақәа ирыцхраауа агәыҳалалратә фондқәа рнапхгаҩцәа, иҳауз амаҭәа ԥхақәа иаҳа изҭаху аҭаацәарақәа ирзаҳшарц азы», – ҳәа еиҭеиҳәеит Гыцба.
Иара излаиԥхьаӡо ала, ари ацхыраара акраҵанакуеит. Цхыраарак аҳасабала, ҳәарада, ибзиоуп, аха даҽа ганкахьалагьы – адиаспора рҭоурыхтә ԥсадгьыл аҟны имҩаԥысуа асоциалтә ԥсҭазаара иаланархәуеит, аамҭак азы еиҟәгахаз ҳажәлар рыбжьара аиашьара ацҳақәа арӷәӷәоит, аҳәаанырцә инхо ҳџьынџьуаа ршьамдгьыл аҟны имҩаԥысуа апроцессқәа ирыхәҭакхоит».
АААК анагӡаратә маӡаныҟәгаҩ иажәақәа рыла, иааз аидара анеилырхлак ашьҭахь, Аконгресс ахаҭарнакцәеи агәыҳалалратә еиҿкаарақәеи еилахәны ишьақәдыргылоит ацхыраара раԥхьа ӡа иргыланы изҭаху аҭаацәарақәа рсиа, нас урҭ амаҭәа ԥхақәа рыҭахоит. Агуманитартә цхыраара ахәҭак Нхыҵ Кавказтәи ҳаиашьаратә республикақәа рҿы ацхыраара зҭаху ирзышьҭхоит.
Ари акциа аԥшьызгаз АААК Иреиҳаӡоу ахеилак иалоу Аҳмаҭ Ҳапат аинфопортал иазеиҭеиҳәеит, ари аҩыза ацхыраара Аԥсны акыршықәса раахыс ишымҩаԥырго. Сынтәа ацхыраара аҟаҵара азҵаара иалацәажәон Ҭырқәтәыла иҟоу Азинмчра нагӡа змоу Аԥсны ахаҭарнак Вадим Ҳаразиеи, АААК Иреиҳаӡоу ахеилак алахәцәеи рҟны.
«Ҭырқәтәыла иҟоу аӡахратә, абатә компаниа дуқәа ҳрыҳәеит амаҭәа ԥхақәа ҳзеиқәдыршәарц, даарагьы ҳраҭабуеит урҭ. Агуманитартә еидара ҳажәлар ирзаарышьҭит Ҭырқәтәыла аус зуа, аҭырқәа, акәырд, аԥсуа, ачерқьес хылҵшьҭрақәа змоу анаплакыҩцәа, анаҩс уи, Аконгресс алархәны, ацхыраара зҭаху аҭаацәарақәа рызшаразы», – иҳәеит Ҳапат.
Иара иажәақәа рыла, 1200 комплект амаҭәа ԥхақәа рҟынтә 400 ахәыҷқәа ирызкуп, 250 – ахацәа, даҽа 250 – аҳәса. Амаҭәақәа зегь ҿыцуп, анаплакыҩцәа рфабрикақәа рҟынтә ишиашоу иаарышьҭит.
«Ацхыраара ҳаҳәарц азы ҳара амаҭәа аҭыжьра знапы алаку ааглыхыҩцәа хаҭала ҳрацәажәон, мамзаргьы ҭелла ҳарзасуан, дара рхала иазыразны иалырхуа амаҭәа ҳарҭарц. Анаплакцәа доусы рхала ирыӡбон иарбан маҭәоу, насгьы шаҟа комплект агәыҳалалрахь ирзышьҭуа. Нас ҳара афирмақәа ахьыҟоу ҳцаны иҳаздырхиаз амаҭәақәа еидаҳкылон. Зегь анеидаҳкыла ашьҭахь қәнагала еиқәыршәаны, Аԥсныҟа амҩа иқәаҳҵеит», – ҳәа еиҭеиҳәеит Ҳапат.
Ҭырқәтәылатәи ҳашьцәа Аԥсныҟа иаарышьҭыз агуманитартә цхыраара
Аконгресс Иреиҳаӡоу ахеилак алахәыла излаиԥхьаӡо ала, ари еиԥш акциақәа ауаа еиднакылоит, реизыразра иазнарҳауеит, динхаҵарала, милаҭла, бызшәала уҳәа еиқәымшәозаргьы. Дара аҵакы рымоуп иара убасгьы «доусы ҳапроблемақәа рыӡбараҿы аидгылара ҟаларц азы, ҿыц игыло абиԥарақәа реизааигәатәразы, ауаҩы иқьиара аҵакы шамоу аилкааразы, Аԥсны аҭынч ԥсҭазаара аизҳазыӷьаразы».
Агуманитартә еидара Аԥсныҟа мшынла идәықәҵан, Сҭамԥыл ақалақь аус зуа «Аҟәатәи аидаратә компаниа» ацхыраарала.
«Аҭагылазаашьа схы иархәаны иҭабуп ҳәа расҳәарц сҭахуп «Аҟәатәи аидаратә компаниа» анапхгаҩы Меҭин Узуни, аӷба ақаԥдан Исмеҭи, иҟарҵаз ацхырааразы», – ҳәа азгәеиҭеит Ҳапат.
Иреиҳаӡоу ахеилак алахәыла иеиҭеиҳәеит иара убас, хара имгакәа Ҭырқәтәыла иҟоу аԥсуа культуратә хеилакқәа Рфедерациа алархәны абри аҩыза ацхыраара аҟаҵаразы иҷыдоу апакет аԥҵахоит ҳәа. Ус анакәха, уажәы имҩаԥгаз акциа ҵыхәтәантәихом.
Хҳәаак ыҟоуп
Гәымлоуқыҭ 280 шықәса ахыҵит: ашәуа қыҭа иацы, иахьа, уаҵәы
Жьҭаара 14 рзы, акурорт Кисловодск иацәыхарамкәа, Гәым аӡиас аҿықәан ишьҭоу ашәуа қыҭа Гәымлоуқыҭ аԥҵоужьҭеи 280 шықәса аҵра азгәарҭеит. Ақыҭа аҭоурыхи, иахьазы уи асоциалтә-економикатә ҿиара амҩаԥысшьеи шәаԥхьарц шәылшоит АААК аинфопортал иазнархиаз аматериал аҟны.
Ашәуа қыҭа Гәымлоуқыҭ, иахьазы х-нызқьҩык инареиҳаны ауааԥсыра ахьынхо, Ҟарачы-Черқьессктәи Ареспублика Ҟарач-маҷ араион ахь иаҵанакуеит. Араион агәҭа ишьҭоу ақыҭа Учкьекьен мраҭашәара аганахьала 22 км иацәыхароуп, ҞЧА аҳҭнықалақь Черқьесск алада-мрыгаларахь ала 53 км иацәыхароуп, аҩада-мрыгларахь ала 44 км акурорт Кисловодск иацәыхароуп. Абасала, Гәымлоуқыҭ географиала инахараны ишьҭоуп, Ашәуа муниципалтә раиони, ус анакәха егьырҭ ашәуа қыҭақәеи зегьы ирцәыхароуп, урҭ зегьы мраҭашәаратәи аганахь иаҵанакуеит. Уи адагьы, еиҳараӡак аҟарачқәа ахьынхо араион аҿы ашәуа қыҭас иҟоу иарак мацароуп.
Гәымлоуқыҭ инхоит ҭаԥанҭаа. Урҭ рцәажәашьаҿы ишәышәуа ацыбжьыҟақәа рацәоуп. Ҭаԥанҭатәи адиалект ашәуа литературатә бызшәа иашьаҭоуп ҳәа иԥхьаӡоуп.
Ақыҭа аԥырҵеит 1738 шықәсазы, ус анакәха, сынтәа – 2018 шықәсазы Гәымлоуқыҭ 280 шықәса ахыҵуеит. Аныҳәа амҽхак ҭбаахоит: ақыҭа агәҭаны имҩаԥысуа агәырӷьарахь иааԥхьоуп агәаҳәара зауа зегьы. Ақыҭауаа ари аиубилеи лымкаала ргәы хыҭ-хыҭуа иаԥылоит, избан акәзар иҟаларан иҟоу аҽеиҭакрақәа ирзыԥшуп. Аха урҭ ртәы нас иаҳҳәап. Зны маҷк аҟара ҳазааҭгылап аҭоурых.
Гәымлоуқыт ашьхара
Аҭоурых змоу ақыҭа
«Аԥснынтә иқәҵыз Лоуаа ирхьыԥшыз аԥсуаа Гәым аӡиас азааигәара инхо иалагеит. Аамҭа-аамҭала архақәа рахь илыбаауан, аха аибашьрақәа ирхырҟьаны ҩаԥхьа аҩада Гәым ахьышьҭрахь ихалон. Рыԥсҭазаара зегьы, ргәалашәарақәа зегьы абри аӡиас иадҳәалоуп. Гәым ҳәа ахьӡ азҭазгьы дара роуп. Иҟалап иахьатәи ашәуаа зхылҵыз рабдуцәа Аԥсны изҿықәынхоз Гәыма аӡиас гәхьааганы ари аӡиасгьы абас ахьӡ арҭазар?» Абас еиԥш Гәымлоуқыҭ дахцәажәоит еицырдыруа аԥсуа ҵарауаҩ Симон Басариа 1929 шыҿкәсазы Кавказҟа имҩаԥигаз аекспедициа ааны.
Гәымлоуқыҭ ахьӡ аауеит Гәым аӡиаси, аҭауадцәа Лоуаа рыжәлеи рҟынтә, урҭ аханатә ақыҭа иахагылан. Ақыҭа ахьӡ абас иҟан Октиабртәи ареволиуциа ҟалаанӡа. Асовет мчра аныҟала, аҭауадцәа рыӡбахә уҳәар ауамызт, рыжәлагьы амырхит, иагьахьӡырҵеит аул «Красновосточный». 2004 шықәсазы Красновосточный ақыҭа астатус арҭан ахьӡ ԥсахны «Красный Восток» ҳәа иҟарҵеит.
Ажәлар рҳәамҭақәа рыла, ақыҭа аханатә Ԥсҳәы ашьхараҿы иҟан, анаҩс гәымлоуаа ашьха-нхыҵҟа ииасит, Теберда аӡиас ахықәахь. Анаҩс инаскьеит аӡиас Ешканон ахыҵхырҭахь, аха аҵыхәтәан уажәы иахьыҟоу аҭыԥаҟны итәеит. Раԥхьатәи аамҭақәа рзы Гәым аӡиас иаҿықәыз аиланхарҭа х-ҳаблак рыла ишьақәгылан – Лоуқыҭ, Трамқыҭ, Џьанҭемир, арҭ ахьӡқәа ашәуа ҭауад жәлақәа ирхаршалоуп. 1880-тәи ашықәсқәа ралагамҭазы урҭ зегьы қыҭакны еилалеит.
Аҭауад Лоу Ҟасбоҭи уи иҭынха Хьымсадеи (ХIХ-тәи ашәышықәса анҵәамҭа)
Аҿиарамҩа
Рацәак ҵуам Гәымлоуқыҭ асоциалтә-економиатә ҿиаразы апроект анагӡара иаҿуижьҭеи. Араҟа имҩаԥысуеит зымҽхак ҭбаау арҽеиратә аусурақәа: иргылоуп аспорттә комплекс, ажәҩан аҵаҟа аетнографиатә музеи-қыҭа аартра ргәы иҭоуп, анаҩс уи аԥсшьарҭатә кластер «Курорт Гумлокт» иахәҭакхоит.
Гәымлоуқыҭ лассы-лассы аԥсшьацәа аҭаауеит. Араҟа иҟоуп зыхьӡ хара ицахьоу, ихәшәу аӡыҵәыҵәқәа. Урҭ рахьтә иҟоуп Асовет аамҭақәа раан иаартызгьы. Гәымлоуқыҭтәи аӡыҵәыҵәқәа рыжәра мариоуп, ргьама бзиоуп, агәабзиаразы даара ихәарҭоуп. Уи адагьы, ақыҭа маншәаланы ишьҭоуп: Черқьесски Кисловодски еимаздо афедералтә трасса иаԥнуп, убри аҟнытә араҟа аԥсшьаҩцәа ааира рзымариоуп. Ус анакәха, атуризм аҿиаразы аҭагылазаашьа бзиақәа ыҟоуп.
Гәымлоуқыҭ анарзантә ӡыҵәыҵәқәа ахьыҵыҵуа азааигәара аԥсшьарҭатә парк ыҟоуп. Араҟа аҿар еизоит, аӡазы иааз аԥсшьаҩцәагьы ааҭгылоит.
Ақыҭа аиҭарҿиара апроект нанагӡоит Аԥсуа-абаза милаҭ рыҿиара ацхрааразы жәларбжьаратәи аилазаара «Алашара». Уи напхгара аиҭоит Гәымлоуқыҭ иалҵыз абизнесуаҩ, амеценат Мусса Ҳабал-иԥа Егзакь.
Егзакь иоуп ақыҭаҿы аспорттә комплекс аргылара аԥшьызгаз. Иахьазы ари аспорткомплекс ареспублика зегь аҿы иреиӷьқәоу ирхыԥхьаӡалоуп. Акомплекс аргылараҿы аҳәынҭқаррагьы адгылара ҟанаҵеит. Аспорт ахан аартраан, 2018 шықәса, жәабранмзазы Ҟарачы-Черқьессиатәи Ареспублика ахада Рашьыд Темрезов Мусса Егзакь ианаишьеит иреиҳаӡоу аҳәынҭқарратә ҳамҭа – «Ҟарачы-Черқьессиатәи Ареспублика аҿаԥхьа илшамҭақәа рзы» аорден. Уи аахыс аспорттә комплекс – ақыҭауаа лымкаала ргәы зладуу, изхыҽхәо акакәны иҟоуп. Араҟа еиуеиԥшым аспортхкқәа рыла аҽазыҟаҵарақәа мҩаԥысуеит: абокс, акарате, зхы иақәиҭу аиқәԥара. Иҟоуп ахореографиатә, абаҩрҵәыратә залқәа.
«Аҿарацәа зегьы рыԥсҭазаараҿы ақәҿиарақәа роурц»
АААК аинфопортал Мусса Ҳабал-иԥа иазҵааит, ақыҭа ԥхьаҟатәи асоциалтә-економикатә ҿиашьа шԥаибои ҳәа.
Егзакь иеиҭеиҳәеит, Гәымлоуқыҭ ԥхьаҟатәи аԥеиԥш шибо ақыҭанхамҩа есааира иҿио, арахәааӡарагьы уахь иналаҵаны, ақыҭа аинфраструктурагьы хәыҷы-хәыҷла ишьҭыхлатәуп иҳәеит, иуникалтәу апроектқәа аԥҵалатәуп, иаҳҳәап аетнографиатә музеи аартра иаҩызоу. Уи адагьы, амеценат иажәақәа рыла, ақыҭаҿы иаԥҵахоит ааглыхра маҷқәа, ахәыҷқәа рыҿиара иазку асоциалтә проектқәа аусура иалагоит. Иазгәаҭоуп иҷыдоу апрограмма ауаҩы ихәыҷра инаркны ибыргра аҟынӡа ирҿиара иазынархоу – игәызҩыдоу аԥсҭазаашьа аныҟәгаразы, абаҩрҵәыреи аспорти дыргәылахаланы.
«Ирҿиалахоит арҿиаратә акультуратә хырхарҭақәа, урҭ рыбзоурала ақыҭа уааԥсыра, еиҳаракгьы аҿар рбаҩхатәра аадырԥшырц азы алшарақәа роуеит. Уи убас еиҿкаахоит, амилаҭтә хдырра змоу, аҵас-қьабзқәа здыруа, зхатәы бызшәала ицәажәо ашәуа дарбанзаалак, насгьы абарҭ апроектқәа ирылахәхо иԥсҭазаараҿы аихьӡара дуқәа иоуртә еиԥш», – ҳәа азгәеиҭеит Егзакь.
«Алашара» аиҳабы излаиԥхьаӡо ала, ауаа иахьынӡауа инарҭбаау аинформациа рыҭалатәуп ақыҭа аҭоурых, акультура, атрадициақәа ирызкны, «урыстәылауааи, аҳәаанырцәтәи аԥсшьаҩцәеи Гәымлоуқыҭ абзазара зеиԥшроу рыблала ирбарц, ираҳарц».
Акциа «Агәы аԥхарра»
Аԥсны агәыҳаларатә еиҿкаарақәа Ҭырқәтәылантә иааз агуманитартә цхыраара ршоит
Ҭырқәтәыла иҟоу аԥсуа-абаза диаспора рҟынтә Аԥсныҟа иаашьҭыз 1200 комплект амаҭәа ԥхақәа АААК аусзуҩцәа Аԥсны агәыҳалалратә еиҿкаарақәа ирырҭеит заагарҭа маҷу аҭаацәарақәеи, ахшара рацәа змоу аҭаацәарақеи ирзыршарц.
Ҭырқәтәылатәи аԥсуа-абаза диаспораҟны еидкылаз амаҭәа ԥха ҿыцқәа Аԥсны агәыҳалалратә еиҿкаарақәа рахь инагоуп, заагарҭа маҷу аҭаацәарақәа рызшаразы.
Агәыҳалалратә еиҿкаарақәеи аилазаарақәеи рахь иаашьҭыз агуманитартә цхыраара наргеит Адунеизегьтәи аԥсуа-абаза конгресс аусзуҩцәа.
«Ҳара ҳақәгәыӷуеит ари акциа ҵыхәтәантәихом ҳәа, – иҳәеит АААК анагӡаратә маӡаныҟәгаҩ Инар Гыцба. – Иҵегь ирацәаҩны адиаспора рхаҭарнакцәа алаҳархәлоит абас еиԥш иҟоу аусқәа рынагӡара. Агәыӷра ҳамоуп абри агуманитартә цхыраара маҷк иадымхаргьы заагарҭа маҷу аҭтаацәарақәа акала ирыхәап ҳәа».
Аконгресс аусзуҩцәа жәабала амаҭәа ԥха акомплектқәа наргеит абарҭ аиҿкаарақәа рахь: «Аԥсны Аџьынџьтәылатә еибашьра аинвалидцәа рассоциациа» Аҟәеи Аҟәатәи араиони рҟны иҟоу аҟәша, «1992-1992 ашықәсқәа рзтәи Аԥсы Аџьынџьтәылатә еибашьра иалахәыз аҳәса-инвалидцәа рассоциациа», агәыҳалалратә уаажәларратә еиҿкаара «Кьараз», уҳәа егьырҭгьы, иара убас Аԥсны Арепатриациазы аминистррахь.
«Ҳара иҳамоуп асоциалтә комиссиа, уи алахәцәа агуманитартә цхыраара ҭырҵаауеит, нас ишьақәдыргылоит иара зҭатәу аҭаацәарақәа рсиа, анаҩс доусы иаҳа ирҭаху азгәаҭаны ирыҭахоит», – иҳәеит арепатриациа аминистр Беслан Дбар, акциа аиҿкааҩцәа иҭабуп ҳәа раҳәауа.
Агәыҳалалратә еиҿкаарақәеи аилазаарақәеи рахь иаашьҭыз агуманитартә цхыраара наргеит Адунеизегьтәи аԥсуа-абаза конгресс аусзуҩцәа
Ацхыраара зызкыз аҭаацәарақәа амаҭәа ԥхақәа анрырҭоз даара иҭабуп ҳәа ахырҳәаауан.
«Сара фҩык ахәыҷқәа сымоуп. Зегьы иреиҳабу 17 шықәса ихыҵуеит, аиҵбаӡа – ааба. Схала соуп урҭ зааӡо. Схаҵа дсыԥхеит хәышықәса раԥхьа. Ҳәара аҭахума, «Кьаразаа» ҳацхраауеит. Иахьа даара иҭабуп ҳәа раҳҳәар ҳҭахуп ҭырқәтәылатәи ҳашьцәеи Адунеиегьтәи аԥсуа-абаза конгресси абас амаҭәа ԥхақәа ҿыцҳараӡа иахьҳзааргаз. Ҳара ҳзы ари цхыраара дуӡӡоуп, ҳәашьа сзаҭом шаҟа иаҳҭахыз», – лҳәеит Очамчыра араион Лашькьындар ақыҭан инхо ахшара рацәа ран Нани Ҵурҵумиа.
Агуманитартә цхыраара иаашьҭыз ахәҭак Ҟабарда-Балкариаҟа ишьҭын уаҟа инхо Аԥсны Аџьынџьтәылатә еибашьраан иҭахаз хатәгәаԥхарала еибашьуаз ранацәа рызшаразы.
1992-1992 ашықәсқәа рзтәи Аԥсы Аџьынџьтәылатә еибашьра иалахәыз аҳәса-инвалидцәа рассоциациа анапхгаҩы Лариса Ҭарԥҳа лакәзаргьы, ари акциа аиҿкааҩцәа драҭабуит.
«Сгәы иахәеит ари аҩыза аус бзиа ахьынагӡоу. Иҭабуп ҳәа расҳәоит Аконгресс аусзуҩцәеи акциа аиҿкаара изааԥсази зегьы. Ҳаибашьра иалахәыз, ааха зауз аҳәса аҳамҭақәа ахьырзыҟашәҵаз азы даара иҭабуп. Ҳара ҳзы игәахәараоуп, раԥхьаӡа иргыланы, ҳахьышәхамышҭыз, ҳахьышәгәалашәо», – лҳәеит Ҭарԥҳа.
Ҳазҭоу ашықәс цәыббрамзазы АААК Иреиҳаӡоу ахеилак иалоу Аҳмаҭ Ҳапат иаԥшьгарала Ҭырқәтәыла иҟоу аԥсуа-абаза диаспора рхаҭарнакцәа еидкыланы Аԥсныҟа иаарышьҭит 1200 комплект амаҭәа ԥхақәа, заагарҭа маҷу Аԥсны аҭаацәарақәа рызшаразы. Агуманитартә цхыраараҿ иҟоуп 400 комплект ахәыҷтәы ԥхамаҭәа, 250 комплект ахацәа рзы аԥхамаҭәеи, 550 комплект аҳәса рзы аԥхамаҭәеи. Жьҭаара 4 рзы аидара Аҟәа иӡхыган. Амаҭәақәа зегьы ҿыцҳараӡа иҟоуп, ишиашоу аба-фабрикақәа рҟынтә еидкылоуп. Амаҭәа аарышьҭит абарҭ афабрикақәа реиҳабцәа: Sik Orme, HSM Tekstil, Karadag Tekstil, Hayber Tekstil, Dark Tekstil, Espira Tekstil, Anemon Tekstil, Berfin.
АААК аделегациа Ҭырқәтәыла имҩаԥнагараны иҟоуп аусуратә еиԥыларақәа жәпакы
Адунеизегьтәи аԥсуа-абаза конгресс аделегациа жьҭаара 21 азы аусура аҵыхәала Ҭырқәтәыла иаҭааит, уаҟа ирԥылараны иҟоуп ауаажәларратә, адиаспоратә еилазаарақәа аусеицура агәҭакқәа рылацәажәаразы.
Аконгресс Иреиҳаӡоу ахеилак ахантәаҩы Мусса Егзакьи, уи анагӡаратә маӡаныҟәгаҩ Инар Гыцбеи злахәу АААК аделегациа аусуратә ныҟәарала Ҭырқәтәыла иаҭааит жьҭаара 21 азы. Аҭаара хықәкы хадас иамоу – Ҭырқәтәыла аус зуа аԥсуа-абаза диаспоратә еиҿкаарақәа рабадырроуп ҳәа адырра ҟаиҵеит АААК анагӡаратә маӡаныҟәгаҩ.
«Аконгресс аусура адгылара азҭар зылшо активистцәа зегьы ҳадҳаԥхьаларц ҳгәы иҭоуп, аԥсуа-абаза жәлар ретнокультуратә акзаареи, атрадициатә милаҭтә ҭынха ахьчареи, ахатәы бызшәа амырӡреи, уи аҵареи ахырхарҭақәа рыла адиаспореи ҳареи ҳусеицура аизырҳаразы», – ҳәа азгәеиҭеит Инар Гыцба.
Ари ҩынтәуп АААК аделегациа Ҭырқәтәыла иаҭаауеижьҭеи.
«Раԥхьатәи ҳаҭаараан ишьақәыргылан «амҩатә хсаала». Уажәазы ҳақәгәыӷуеит уаанӡа ҳазлацәажәоз агәҭакқәа еиҳа инарҭбааны ҳарзааҭгылап ҳәа, анаҩс рынагӡарахьгьы ҳаиасып ҳәа», – иҳәеит Гыцба.
Аусуратә еиԥыларақәа мҩаԥысуеит ақалақьқәа Сҭамԥыли, Анкареи, иара убас арегион Сакариа аҟны.
Иззыԥшу алҵшәақәа рахь иаҵанакуеит Аконгресси адиаспоратә еиҿкаарақәеи – Ҭырқәтәыла иҟоу Аԥсуа культуратә хеидкылақәа рфедерациеи (Аԥсуафед), Ҭырқәтәыла иҟоу Кавказтәи акультуратә хеидкылақәа рфедерациеи (Кавфед) – рыбжьара аусеицуразы инеиҵыху, асистематә ҟазшьа змоу апланқәа рышьақәыргылара.
Иазԥхьагәаҭоуп иара убас Ҭырқәтәылатәи Ареспублика аҵакырадгьыл аҟны Аконгресс асистематә еилазаашьа ашьақәыргылареи, Адунеизегьтәи аԥсуа-абаза конгресс Ҭырқәтәыла имҩаԥнагало аусура инарҭбаау аплан аҩреи.
Адунеизегьтәи аԥсуа-абаза конгресс аделегациа усуратә ныҟәарала Ҭырқәтәыла иаҭааны иҟоуп жьҭаара 25-нӡа.
Атема ала анҵамҭақәа
АААК аделегациа Ҭырқәтәыла иҟоу аԥсуа-абаза диаспора ирҭааит
Акәашара, ацәыргақәҵа, ачча-хәмарра: АААК аделегациа Ҭырқәтәыла раҭаара шымҩаԥысыз
Адунеизегьтәи аԥсуа-абаза конгресси Аԥсуафеди русеицура аплан иалацәажәеит Ҭырқәтәыла
Адунеизегьтәи аԥсуа-абаза конгресси Аԥсуа культуратә хеидкылақәа рфедерациеи рнапхгаҩцәа Сҭамԥыл еиԥылеит, русеицура азҵаарақәа ирылацәажәарц, рнпақәагьы аҵарҩит Аусеицуразы аԥкаанҵа.
Адунеизегьтәи аԥсуа-абаза конгресси Аԥсуа культуратә хеидкылақәа рфедерациеи (Аԥсуафед) рнапхгаҩцәа ашәахьаҽны Сҭамԥыл ақалақь аҿы рнапы аҵарҩит аусеицуреи аицхыраареи рзы аԥкаанҵа ҳәа адырра ҟаиҵеит АААК анагӡаратә маӡаныҟәгаҩ Инар Гыцба.
Иара еиҭеиҳәеит аиқәшаҳаҭрақәа ишрыҵаркуа раԥхьаӡа иргыланы аиуратә еимадарақәа реиҭашьақәыргылареи, Ҭырқәтәыла иҟоу аԥсуа-абаза диаспореи рҭоурыхтә ԥсадгьыли реимадара арӷәӷәареи.
«Аусура мҩаԥгахоит аетнокультуратә акзаара аиҭаиреи, аԥсуа-абаза, аубых жәларқәа рмилаҭтә хаҿреи, рҵас-қьабзқәеи реиқәырхареи рганахьала», – ҳәа азгәеиҭеит Гыцба.
Аконгресс Иреиҳаӡоу ахеилак ахантәаҩы Мусса Егзакь АААК аинфопортал иаиҭаз ахҳәааҿы иазгәеиҭеит аиԥылараҿы ишалыршаз аҩ-еиҿкаарак рыбжьара аусеицуразы аплан ашьақәыргылара.
«Ҳаидгыланы, хаицхырааны аус еицаҳаулоит ҳдиаспора рхаҭарнакцәа ахьынхо ақыҭақәа еиҳа-еиҳа ирацәаны иҳамҽхаҳкырц. Сара сақәгәыӷуеит, аамҭа цацыԥхьаӡа ҳаизыҟазаашьақәа еиҳагьы иӷәӷәахалап ҳәа. Ҳара зегьы ҭаацәара дук реиԥш ҳаидгыланы, ҳусқәа рҿы ақәҿиара шҳауа агәра ҳгоит», – ҳәа азгәеиҭеит Егзакь.
Аԥсуафед ахаҭарнакцәа ракәзаргьы, агәра ргоит Аконгресси дареи русеицура алҵшәа бзиақәа шаанашьҭуа аетнокультуратә ҭынха ахьчараҿы.
«Аԥсуа-абаза жәлар рхаҭарнакцәа ҳахьыҟазаалакгьы, ҳкультуреи, ҳҵасқәеи, хбызшәеи еиқәҳархароуп. Абри азҵаараҿы Адунеизегьтәи аԥсуа-абаза конгресси ҳареи ҳажәҩахырқәа еибыҭаны аус еицаҳуп ҳәа ҳақәгәыӷуеит», – ҳәа азгәеиҭеит Ҭырқәтәыла иҟоу аԥсуа культуратә хеидкылақәа рфедерациа ахантәаҩы Аҭанур Аҟәысба.
Адунеизегьтәи аԥсуа-абаза конгресс аделегациа Ҭырқәтәыла иаҭааит жьҭаара 21 азы. Аусуратә аҭаара мҩаԥысуеит жьҭаара 25 рҟынӡа. Ари аамҭа иалагӡаны иазԥхьагәаҭоуп Аконгресси адиаспоратә еиҿкаарақәеи рыбжьара аусеицуразы инарҭбаау апланқәа рышьақәыргылара.
Иара убасгьы иазԥхьагәаҭоуп Ҭырқәтәыла аҵакырадгьыл аҿы Аконгресс асистематә еилазаашьа ашьақәыргылареи, АААК Ҭырқәтәыла иахьаҵанакуа имҩаԥнаго аусура апланқәа ралкаареи.
АААК аделегациа Анкара ақалақьаҿ аусуратә еиԥыларақәа мҩаԥнагеит
Адунеизегьтәи аԥсуа-абаза конгресс Ҭырқәтәылаҟа аусуратә аҭаара аҳәаақәа ирҭагӡаны Анкара ақалақьаҿ аиԥыларақәа мҩаԥнагеит.
Адунеизегьтәи аԥсуа-абаза конгресс анапхгаҩцәа Ҭырқәтәыла иҟоу Кавказтәи акультуратә центрқәа рфедерациа (Кавфед) ахаҭарнакцәеи, Ҭырқәтәыла иҟоу Аҭакзыԥхықәу, Азинмчра нагӡа змоу Урыстәылатәи Афедерациа Ацҳаражәҳәаҩ Алықьса Ерохови ирԥылеит Анкара, жьҭаара 23 рзы.
Кавфед ахада Иашар Асланкаиеи ҳареи ҳаиԥылараҟны азҵаарақәа жәпакы рыла аилибакаара ҳауит ҳәа адырра ҟаиҵеит Иреиҳаӡоу ахеилак ахантәаҩы Мусса Егзакь.
«Агәра ҳгеит ҳаешьаратә жәларқәа рыӷьацаразы ҳаивагыланы, ҳаицхырааны ԥхьаҟа ацара шҳалшо», – иҳәеит иара.
Аиԥылара иалахәын иара убас Аԥсуа культуратә хеидкылақәа рфедррациа ахаҭарнакцәагьы, ари аиҿкаара аиҳабы Аҭанур Аҟәысба раԥхьа днаргыланы.
«Ҳара ҭаацәаракны ҳаҟоуп. Даҽазныкгьы иааҳарԥшит аидгылара шҳамоу. Ихадароу – ҳзеиԥш ус ауп, убри ҳаиднакылоит. Ари нахысгьы ҳаивагыланы ԥхьаҟа ҳцалоит», – ҳәа азгәеҭеит Егзакь.
Иара иациҵеит Аконгресси, Аԥсуафеди, Кавфеди аусеицура ду раԥхьа ишышьҭоу.
«Ҳара еилаҳкаауеит уажәтәи ҳаиԥылара ҳаицызнысраны ҳаҟоу амҩа ду алагамҭа шакәу. Даара ирацәаны аус ҳаулароуп, ачҳареи, аҳаҭыреиқәҵареи, ҳазҿу аус аҵакы адырреи рыла ҳаибыҭаны, избанзар ари аус ҳажәлар рԥеиԥш лаша, ҳхәыҷқәа уаҵәтәи рымш иазкуп», – ҳәа иажәа хиркәшеит АААК Иреиҳаӡоу ахеилак ахантәаҩы.
Ишәгәалаҳаршәоит, Кавказтәи акультуратә хеидкылақәа рфедерациа ишеиднакыло Ҭырқәтәыла аҵакырадгьыл аҿы иҟоу 53 дернеқь (культуратә хеидкыла – аред.), иааидкыланы 50 нызқьҩык инареиҳаны Кавказ жәларқәа рхаҭарнакцәа уи иалахәуп.
АААК аделегациеи Кавфед ахадареи реиԥылара
АААК аделегациа Анкара иҟанаҵ иԥылеит иара убас Ҭырқтәыла иҟоу Аҭакзыԥхықәу, Азинмчра нагӡа змоу Урысстәыла Ацҳаражәҳәаҩ Алықьса Ерохов. Ари аиԥылара аламҭалаз Аконгресс ахаҭарнакцәа ашәҭқәа шьҭарҵеит уи иаԥхьанеиуаз Андреи Карлов инышәынҭраҿы, иара дҭахеит 2016 шықәсазы Ҭырқәтәыла имҩаԥгаз атеракт иахҟьаны.
Аконгресс анагӡаратә маӡаныҟәгаҩ Инар Гыцба иазгәеиҭеит Ерохови дареи реиԥылараан ишырзааҭгылаз АААК Ҭырқәтәыла аҵакырадгьыл аҟны имҩаԥнагаларц агәы иҭоу апрограмма иадҳәалоу азҵаарақәа рацәаны.
«Ҳалацәажәеит Ҭырқәтәылатәи Ареспубликаҿы имҩаԥгахало абаза етнос реиқәырхареи рырҿиареи ирзынархоу акультура-гуманитартә проектқәа рынагӡараҿы Аконгресс алахәреи, абри аганахьала аимадара аҟазаареи ирызку азҵаарақәа», – иҳәеит Гыцба.
Ҭырқәтәыла иҟаз Аҭакзыԥхықәыз, Азинмчра нагӡа змаз Урыстәылатәи Афедерациа Ацҳаражәҳәаҩ Андреи Карлов инышәынҭраҿы ашәҭқәа рышьҭаҵара
Адунеизегьтәи аԥсуа-абаза конгресс усуратә ныҟәарала Ҭырқәтәылатәи Ареспублика иаҭааит жьҭаара 21 азы, аҭаара азԥхьагәаҭоуп жьҭаара 25 рҟынӡа. Ари аамҭа иалагӡаны Аконгресси аҭыԥантәи адиаспоратә еиҿкаарақәеи рыбжьара хықәкылатәи аусеицуразы апланқәа ирылацәажәахоит. Иазԥхьагәаҭоуп иара убас Ҭырқәтәыла аҵакырадгьыл аҿы Аконгресс аиситематә еилазаашьа ашьақәыргылареи, АААК Ҭырқәтәыла имҩаԥнаго аусура инеицыху аплан аԥҵареи.
Мураҭ Џьандаров: абаза бызшәа ашәуаа ирхатәы бызшәаны иаанхароуп
Мураҭ Џьандаров, активла зхы аазырԥшуа ашәуа уаажәларратә усзуҩцәа дыруаӡәкуп, Аконгресс иаиҭаз аинтервиу аҟны еиҭеиҳәеит Ҟарачы-Черқьессктәи Ареспубликаҿы абаза бызшәа аиқәырхара шымҩаԥысуа.
Ҟарачы-Черқьесиа ашколқәа рҟны абаза бызшәа арҵара шымҩаԥысуа, Черқьесск еиҿкаау абызшәатә курсқәеи, Аԥснытәи аҳәынҭқарратә университет аус ацуреи ртәы еиҭеиҳәеит АААК аинфопортал иаиҭаз аинтервиу аҟны Аԥсуа-абаза жәлар рыҿиара ацхырааразы жәларбжьаратәи аилазаара «Алашара» абызшәа аҟәша аспециалист Мураҭ Џьандаров. Аиҿцәажәара мҩаԥылгеит Асҭанда Арӡынԥҳа.
– Ҳазҭоу ашықәс ԥхынгәымзазы Урыстәыла Аҳәынҭқарратә дума иаднакылеит «Аҵаразы азакәан» ахь аԥсахрақәа, урҭ аԥсахрақәа Урыстәыла иқәынхо амилаҭқәа рбызшәақәа ирхьысуеит. Иҳашәҳәарц ҳҭахын, абаза бызшәа арҵара ишԥаныԥши абарҭ аҿыцрақәа?
– Азакәан иаларгалаз аԥсахрақәа ҵакыс ирымоу, шьҭарнахыс ахатәы бызшәа аҳасабала ахәыҷқәа ашкол рҿы ирҵаша рҭаацәа иалырхыр ауеит, убри аан хатәы бызшәас иалухыр иалшо аурыс бызшәа заҵәык ауп. Уаанӡа ишыҟаз ала, хатәы бызшәас ауаҩы милаҭс дызҵазкуаз рбызшәа иман. Убри аҟнытә уажәшьҭа ашәуа хәыҷқәа рмилаҭ абызшәа аҵараҿы иҟаз ауадаҩрақәеи ашәарҭареи еиҳахеит, избанзар аҵаразы хатәы бызшәас аурыс бызшәа алырхыр ҟалоит.
Ари ашәарҭара акыр идууп, избанзар ахәыҷбаҳчаҟынтә ашкол ахь иааиуа ашәуа хәыҷқәа реиҳараҩык абаза бызшәа рыздырӡом, урысшәылоуп ишцәажәо. Анаҩс рҵараҿы ауадаҩрақәа рԥымларц рҭаацәа аурыс бызшәа хатәы бызшәас иалырхыр ҟалоит. Арҵаҩцәагьы урҭ ирықәшаҳаҭхоит. Избанзар абаза бызшәа арҵаразы иҟоу ашколтә программа ззынархоу уи абызшәала ацәажәара зылшо ахәыҷқәа роуп, зынӡа иззымдыруа ирызкӡам. Абри ҳахькылнаго акаҿоуп –убас иҟоу ашколхәыҷқәа аӡәырҩы рҵаратә программа аҟнытә абаза бызшәа зынӡа ахабаргьы ыҟамызшәа иалҵыр ауеит.
Ари амзазы, ихадароу ашәуа уаажәларратә еидгылақәа ааба злахәу ассоциациа «Аԥсадгьыл» иҟанаҵаз ацхыраара абзоурала, активистцәа гәыԥҩык ашәуа қыҭақәа зегьы ирылсит, арҭ аԥсахрақәа ралагалара аамышьҭахь абаза бызшәа аҵараҿы аҭагылазаашьа зеиԥшрахаз аилкааразы. Ҳџьынџьуаа ҳарԥыланы ирзеиҭаҳҳәон рхәычқәа рзы хатәы бызшәас абаза бызшәа алхра иахьа даҽа аамҭанык еиԥшымкәа аҵак ду аманы ишыҟоу.
Черқьесск иҟоу "Алашара" аофис аусзуҩ Мураҭ Џьандаров, Адыга-Ҳабла имҩаԥысуа абаза бызшәа акружок аҟны
– Ашкол аҿы абаза бызшәа арҵара амҽхак абанӡаҭбаау иахьа? Шаҟа сааҭ азылхи?
– Актәи акласс аҿы абаза бызшәеи алитературеи мчыбжьык ахь ҩ-сааҭ рзылхуп, егьырҭ аклассқәа рҿы – хԥа-хԥа сааҭ. Иаҳҳәозар, Асовет аамҭазы ахатәы бызшәақәа рҵара иазыркуаз асааҭқәа еиҳан, усҟан мчыбжьык ахь хә-сааҭк ыҟан. Акыраамҭа ҳақәԥон убарҭ асааҭқәа рырхынҳәразы, ҳтәыла ахада иахь ашәҟәы ҳаҩит. Ари азҵаараҿы адгылара ҳарҭеит егьырҭ амилаҭқәа руаажәларратә хеидкылақәагьы, избанзар ари апроблема Ҟарачы-Черқьесиа иқәынхо амилаҭқәа зегьы еицырзеиԥшуп. Аха, рыцҳарас иҟалаз, ҳагәжәажәара хыхь ирмаҳагәышьеит. Убри ашьҭахь даҽа мҩак ала ҳныҟәарц ҳаӡбеит: ашәуа қыҭақәа зегьы ҳрылсит, аҭаацәеи, арҵаҩцәеи ашколқәа рнапхгареи ҳрацәажәеит, аҵыхәтәан ҳазааит ахатәы бызшәа иазылху ах-сааҭк даҽа ҩба-ҩба сааҭ рыцҵазарц, афакультатив аҳасабала. Абасала, абаза бызшәеи алитературеи рҵаразы мчыбжьык ахь хә-сааҭк ыҟоуп иахьазы.
Ари имариамыз усын ашколқәа рзгьы, избанзар арҵаратә программагьы ырҭбаатәхеит, ахатәы бызшәа арҵаҩцәа руалафахәгьы иацҵатәхеит, русура аамҭа иахьацлаз азы. Аха егьа ус акәзаргьы, аилибакаара ҳауит. Амала ари уажә сызлацәажәо ашәуа қыҭақәа рышколқәа роуп, уаҟа аҵаҩцәагьы арҵаҩцәагьы милаҭла иашәыуаауп. Аха амилаҭ еилаԥса ахьынхо ақалақьқәа рҿы ас еиԥш аус аиҿкаара акырӡа еиҳа иуадаҩуп.
– Иҟоума адыррақәа, шаҟаҩы ашәуа хәыҷқәа рхатәы бызшәа рдыруа, шаҟаҩы ирзымдыруа атәы ҳазҳәо?
–Росстат адыррақәа рыла, 96 процент Урыстәыла иқәынхо ашәуаа рхатәы бызшәа рдыруеит. Аха ҵыԥх ҳара Ҟарачы-Черқьессиа ашколқәа рҟны аҭҵаарақәа мҩаԥаҳгон, акыр узырхәыцша адыррақәагьы ҳауит. Черқьесск ақалақь ашколқәа рҟны аҵара рҵоит зқьи бжаки ашәуа хәыҷқәа, урҭ рҟынтә ацәажәаратә абаза бызшәа еилызкаауа 35 процент заҵәык роуп. Ақыҭа школқәа рҟны иҟоу аҭагылазаашьа ҳаздыруам, астатистика ҳамам.
Абри апроблема аӡбара ҳацхраарц «Алашара» аофис аҟны иааҳартит абаза бызшәа арҵаразы акурсқәа. Арҵагатә методика рзынархоуп абызшәа зынӡа иззымдыруа ауаа. Аспециалист, иҟаҳҵаз аҳәарала, ҷыдала аметодика ҳазирхиеит, англыз бызшәа арҵаразы иҟоу аметодика ашьаҭала. Хымз рыла ауаҩы дцәажәо, ирҳәо еиликаауа дҟалоит, даҽа хымз рышьҭахь инагӡаны иҿахәы иҳәар илшоит. Абаза бызшәа зегь реиҳа зҵара цәгьоу абызшәақәа ишырхыԥхьаӡалоугьы, иуҵар ауеит. Убри дыршаҳаҭуеит ҳара ҳкурсқәагьы. Ҳара ҳахь иааиуа зынӡа абызшәа ззымдыруа роуп, акурс ианахыслак абаза бызшәала ирҭаху рҳәаратәы иҟоуп. Амала аурыс акцент рымоуп. Аха уи акгьы узазуам, избанзар афонетика, ашьҭыбжьқәа рҳәашьа хаҭаҵәҟьа ушыхәыҷу иуҵароуп, уаныҩеидас ас еиԥш иҟоу абызшәа уҵозар, урҭ ашьҭыбжьқәа рҳәара акырӡа иуадаҩуп.
Акурсқәа аартуп 2013 шықәса инаркны, есышықәса аҵаҩцәа ҳадаҳкылоит, есышықәса 60-80-ҩык аҵаҩцәа ауҳашьҭуеит. Агәыԥқәа қәрала еихшоу ыҟоуп: ахәыҷқәа, ахбыџқәа, адуцәа ҳәа. Ҳара ҳҟны аус руеит иреиӷьу арҵаҩцәа, иреиҳаӡоу аҩаӡара змоу аспециалистцәа, зыԥсҭазаара зегьы абаза бызшәа арҵара иазызкхьоу. Убарҭ иреиуоуп: Гаша Жирова, Лиубов Урунова, Гаишат Ҟлыча, Фатима Кьышьмахәа.
Адыга-Ҳабла алагарҭатә школ аҵаҩы абаза бызшәа акружок аҟны
– Шәара ишәҳәеит ахәыҷбаҳчақәа рҟынтә ахәыҷқәа рхатәы бызшәа рзымдыркәа ашкол ахь инеиуеит ҳәа. Урҭ рҟны аҭагылазаашьа аԥсахразы иалкаау шьаҿақәак рыҟаҵара шәгәы иҭоума?
– Ҩышықәса раԥхьа ахәыҷбаҳчақәа рҿы «амилаҭтә компонент» азы мчыбжьык ахь ҩ-сааҭк мацара ракәын иалхыз. Ашьҭахь урҭ асааҭқәагьы амырхит. Ари азҵаара аҵыхәала ҳтәыла ахада иахь ааԥхьара ҟаҳҵеит, иара дазыразхеит аҵараиура аусзуҩцәа рзанааҭдырра аизырҳаразы Аҳәынҭқарратә институт (РИПКРО) алархәны иаԥҵазарц ахәыҷбаҳчақәа рҟны абаза бызшәа арҵаразы апрограммеи аметодикеи.
Аиҿкаара «Алашара» уи аметодика аԥҵаразы аԥара азоунажьит, Ашәуа раион ахадара апрограмма аиқәыршәара ахахьы иагеит. «Алашара» ахә ашәеит ашәуа қыҭақәа рҟны ахәыҷбаҳчақәа рҿы аус зуло ааӡаҩцәа рзанааҭ аизырҳара, урҭ ҩы-мчыбжьа азыҟаҵара иахысуан. Иаҳхысыз ашықәс азы апрограмма ашәуа қыҭақәа рхәыҷбаҳчақәа рҟны аус адыруит. Ақалақь аҿы хазы амилаҭтә гәыԥқәа еиҿаҳкаарц ҳҭахын, аха макьана уи алымҵыцт. Аха ари азҵаара ҳацәхьаҵны ҳаҟаӡам, егьырҭ амилаҭқәа рхеидкылақәа ҳарԥыларц ҳгәы иҭоуп, ақалақь хәыҷбаҳчақәа рҟны ахәыҷқәа рхатәы бызшәа рҵалартә еиԥш ишыҟаҳҵаша ҳалацәажәарц.
– Иреиҳау аҵараиурҭақәа рҿы абаза бызшәа рҵома? Ауниверситетқәа рҟны аҵара рҵома абаза бызшәа афилологцәа?
– Ашәуа филологцәа аузыжьҭуа иреиҳау ҵараиурҭас иҳамоу Ҟарачы-Черқьессктәи аҳәынҭқарратә университет ауп, ақалақь Каачаевск иҟоу. Иахьазы абас еиԥш иҟоу акадрқәа ҳазҭо абри аҵараиурҭа мацароуп.
Черқьесск ақалақьаҿ иҟоуп иара убас Аҭҵаарадырратә институт, РИПКРО аҟны иҟоуп абаза бызшәа акафедрақәа. Ауниверситет иреиҳау аҵара змоу аспециалистцәа азнархиозар, араҟа урҭ нас аҭҵаарадырратә ҩаӡара роур рылшоит.
Проблемас иҟоу уи оуп, абызшәа ахархәара аныԥку, афилологцәа усда иаанхоит, рхы ззыркра рзымдыруа иқәхоит. Нас убри збо аҿар афилолог изанааҭ алырхуам. «Алашара» аџьшьара рынаҭоит зхатәы бызшәа ҭызҵаауа аспециалистцәа. Иаҳҳәап, иаԥҵоуп 200 нызқь мааҭ инаӡо апремиа абаза бызшәа иазкны акандидаттә диссертациа ахьчаразы. Ҟарачы-Черқьессктәи аҳәынҭқарратә университет астудентцәа, аҵараҿы зхы бзианы иаазырԥшуа, хынтә ишьҭыху астипендиа роуеит – есымза 9 нызқь мааҭ.
Сынтәа инаркны «Алашареи» Аԥснытәи аҳәынҭқарратә университет аусеицура рыбжьалеит. Ҳазҭоу ашықәс жьҭаарамзазы быжьҩык абаза бызшәа аспециалистцәа ААУ аспирантура иҭалоит, уаҟа ҳаԥхьаҟа иаадыртраны иҟоуп абазаҭҵаара акафедра. Абасала, ҳфилологцәа Аԥсны аусурҭа ҭыԥқәа рыԥшааразы алшара роуеит.
Абаза алфавит
Егзакь 15 нызқь доллар ҳамҭас иаиҭеит Ҭырқәтәыла иҟоу Аԥсуа культуратә хеидкыла
АААК Иреиҳаӡоу ахеилак ахантәаҩы Мусса Егзакь 15 нызқь доллар ҳамҭас иҟаиҵеит Сакариа ақалақь аҿы аԥсуа культуратә хеидкыла аргыларазы.
Адунеизегьтәи аԥсуа-абаза конгресс Иреиҳаӡоу ахеилак ахантәаҩы Мусса Егзакь 15 нызқь доллар азынаирхеит Ҭырқәтәылатәи ақалақь Сакариа аԥсуа культуратә хеидкыла ахыбра ҿыц аргыларахь. Абри атәы АААК аинфопортал иазааицҳаит Аконгресс анагӡаратә маӡаныҟәгаҩ Инар Гыцба.
Иара еиҭеиҳәеит, Егзакь абас аҟаҵара шыиӡбаз, АААК анапхгаҩцәеи ари ақалақь аҿы аусура иалагахьоу аԥсуа культуратә хеидкыла ахаҭарнакцәеи реиԥылара ашьҭахь.
Сакариа иҟоу ахеидкыла еиднакылоит х-нызқьҩык рҟынӡа аԥсуа-абаза жәлар рхаҭарнакцәа, уи анапхгара ргәы иҭоуп хара имгакәа хә-нызқьҩык рҟынӡа алахәцәа рхыԥхьаӡара аизырҳара. Ахеидкыла аҟны аԥсуа бызшәа ддырҵоит, имҩаԥысуеит акультуратә уснагӡатәқәа, аус ауеит аҳәса рхеилак, урҭ атрадициатә аԥсуа напҟазара ахкқәа реиқәырхара иаҿуп, аԥсуа милаҭтә арԥшӡагақәа ҟарҵоит.
«Ҳаиԥылара аҳәаақәа ирҭагӡаны ауаажәларра ҳрацәажәеит, убраҟа ицәырган ахыбра аргылара апроектгьы», – ҳәа ҳаилиркааит Гыцба.
Акультуратә хеидкыла аиҳабы Орал Бганба иеиҭеиҳәеит, ааигәа Сакариа ақалақь ахадарахь инеины аҳәара шыҟарҵаз, адгьыл азылхразы. Аҳәара нарыгӡеит, адгьыл ҽыҭ азылхын, уажәшьҭа ахыбра аргыларазы аԥара еидкылатәуп. Аргылара апроект ишаҳәо ала, иааидкыланы уи иақәхарџьтәуп 160 нызқь доллар. Изҭаху зегьы ирылшо аԥарала ари аус иадгылар ҟалоит.
Сакариа иҟоу аԥсуа культуратә хеидкыла – Ҭырқәтәылатәи аԥсуа культуратә хеидкылақәа рфедерациа иалоу 14 ируакуп. Афедерациеи уи иалоу ахеидкылақәеи русура хықәкы хадас иамоуп аԥсуаа рмилаҭтә-культуратә ҭынха аиқәырхареи ахьчареи.
Сариа Лакоба: Нестори Аԥсныи зымԥсахыз
Ахаҭарақәа
Сариа Лакоба – аԥҳәыс лиашареи лхьамҵреи, ачҳареи ахақәҵареи ирҿырԥшыгоу фырԥҳәызбоуп. Фазиль Искандер ишылзиҳәаз еиԥш, Аԥсны зыхьӡ нагоу аҳәса зегьы инарылукааша аӡә лоуп, аҵыхәтәанынӡа лхаҵа игәалашәара аҳаҭыр ахькалмыршәыз азы, уи амшала дгәаҟуа лыԥсы шылхыҵызгьы.
Сариа инылҵыз 35 шықәса заҵәык роуп, аха убри аԥсҭазаара кьаҿ иҭаӡеит абзиабара цқьа, лҭаацәеи лхаҵеи рымаҵ аура, анра иацу ахаареи, аԥхарреи, асас дахьқәа рыдкылара, амчра знапаҿы иҟаз рҩызара, НКВД (Асовет Еидгыла Аҩныҵҟатәи аусқәа рзы жәлар ркоммисариат – аред.) абахҭаҟны ҩышықәса рыхлымӡаахра, лыԥсы ҭаны уаҳагьы дахьызҭымҵыз.
Сариа (мамзаргьы Сарие) Лакоба диит 1904 шықәсазы амал змаз аҷаруаҩ Аҳмед-Мамед Џьих-оглы иҭаацәараҿы. Сариа лынахыс аҭаацәараҿы ирызҳауан даҽа фҩык ахәыҷқәа. Аҭаацәара амал зкыз ракәны иԥхьаӡан: Баҭым аԥшаҳәаҿы аҩнқәа рызгылан, урҭ қьырала иарҭон, ирыман иара убас рхатәы чаӡырҭеи адәқьанқәеи. Сариа лан – Мелеқ Ԥаҭланӡиаԥҳа даԥсыуан, Очамчыратәын.
«Ари аԥҳәыс ҟәыш, 1920-тәи ашықәсқәа ралагамҭазынӡа аҭаҭқәым (чадра) зшәыз, быжьҩык ахәыҷқәа ааӡара бзиаӡа рылҭеит. Урҭ зегьы агәыблыра рыбжьан, рангьы даара бзиа дырбон», – ҳәа лыҩуеит Адиле Аббас-Оглы, лышәҟәы «Исызхамыршҭуа» аҟны.
Сариа Лакоба агәҭаны
Адиле Аббас-Оглы лышәҟәы «Исызхамыршҭуа» аҟынтә
Минере Аслан-Зааде (Сариа Лакоба лан лаҳәшьаԥҳа), Сариа Лакоба, Васфие Аслан-Зааде (Сариа Лакоба лан лаҳәшьаԥҳа), Акиле Аслан-Зааде (Сариа Лакоба лан лаҳәшьаԥҳа)
Мусто Џьихашьвили игәалашәарақәа рышәҟәы «Иосиф Сталин кавказтәи исафари» аҟынтә
Нестори лареи реиқәшәара
Сариа илнасыԥхараны иҟаз Нестор Лакоба (аамҭақәак рышьҭахь Аԥсны жәлар ркоммисариатқәа рхеилак ахантәаҩыс иҟалаз – аред.) раԥхьаӡа акәны дылбеит дара рыҩны даннеи, Баҭым. Нестор ҩызас диман лара лашьеиҳаб Аки, уи иоуп ақырҭуа меньшевикцәа рҟынтә иҩыза – аԥсуа арԥыс зыҩны дызҵәахуаз. Сариа усҟан жәохә шықәса ракәын илхыҵуаз. Аҭыԥҳа ԥшӡа дкахәхәа, лыбла қаруақәа ҭыԥххаауа, лыхцәы еиқәаҵәа жәпаӡа, Нестор дшынлыхәаԥшыз еиԥшҵәҟьа иаразнак дигәаԥхеит, Сариагьы лылаҿы дааит агәымшәара злаз ареволиуционер қәыԥш. Аҩыџьагьы еицыбналеит.
Сариа лашьцәеи, лани, лаби азныказы урҭ реибагара ргәы иахәомызт, аха хәыҷы-хәыҷла ргәашыра еиқәтәон, ишнеиуазгьы Нестор иаԥсоу маҳәык иаҳасабала дрыдыркылеит. Апоет-аиҭагаҩ Сергеи Липкин ари аҭаацәара иазкны апоема аԥиҵеит «Нестори Сариеи» ҳәа хьӡыс иаҭаны. Акьыԥхь зымбацыз ари арҿиамҭа аҭоурыхҭҵааҩ Станислав Лакоба инапаҿы иҟалеит ашәҟшыҩҩы Фазиль Искандер имҭаны. Липкини Искандери хаҭала еибадыруан, аҩыџьагьы рҩымҭақәа ркьыԥхьуан алитературатә альманах «Метрополь» аҟны.
Ла лыблақәа рҿы даԥхьеит азгәыкра ԥшӡа,
Наӡаӡеиԥш илашаз, зхы иақәиҭыз уи амца,
Уи лаби лашьцәеи ргәеибакра еиҳаз,
Нас лан ллаӷырӡаша аиҳагь ицаз,
Иара амсылманра аасҭагьы иӷәӷәаз…
Игәеиҭеит урҭ зегь, аха игәы мыҭрыст:
Иҩызцәа дыдирдырт – «абар сыԥҳәыс!»
Сариа Нестор даниццоз ашколгьы далымгацызт. Аҵара лоуит аҩныҟа ҷыдала лара лзы Нестор ааԥхьара зиҭоз арҵаҩцәа рҟынтә. Аԥышәарақәа екстернла иаҭаны Сариа аттестат лоуеит.
«Уи аамҭазы аҷар ҭыԥҳа лзы ари хҭыс дуун, избан акәзар усҟан амсылман дин ныҟәызгоз аҷар ҭыԥҳацәеи аҳәсақәеи, аҭаҭқәымқәа ныҟәыргон, шамахамзар аҵара рымамызт. Аха иара уи аҿгьы даанымгылеит Сариа. Даара ирацәаны ашәҟәқәа дрыԥхьон, лҵара иазлырҳауан. Ԥсабарала илылаз ахшыҩи, агьама ҳараки, аҟыбаҩи, аҵареи аетикет адырреи анрыцла, абагәа илатәоу ахәац анхьычԥаԥырхо еиԥш ашьха-ҭыԥҳа Сариа, атәыла ахада иԥҳәыс ишлаҭәоу еиԥш, раԥхьатәи леди лакәны даақәгылеит», – ҳәа лыҩуеит Надежда Лиутахина, лессе «Сариа лыҩныҟа дхынҳәуеит» аҟны.
Сариа Лакоба аматросцәа ркостиум лышәҵаны
Насыԥла иҭәыз Аҟәатәи аԥсҭазаара
Сариа, Нестор, иара иан, нас егьырҭ рыуацәа гәакьацәеи зегьы еицынхон Аҟәа, иахьатәи Лакобеи Ажәанбеи рымҩақәа реихдаҿы игылоу аҩн ду аҟны. Сариеи Нестори рыԥсҭазаара иадҳәалоу ахҭысқәа зегь реиҳа ирацәаны иаҳзаанлыжьит лара лҭаца – лашьеиҵба Емды иԥҳәыс –Адиле Аббас-оглы, лышәҟы «Исызхамыршҭуа» аҟны. Лара лгәалашәарақәа рҟны Сариа даҳбоит згьама ҳаракӡоу ԥҳәызба ҟәышк лаҳасабала, иԥшӡаны аҽеилаҳәара инаркны аҩны аиҿкаашьа зеиӷьыҟам ала издыруаз лакәны.
«Лара ахьи абырлашқәеи рацәаны илыман, урҭ реиҳарак лашьцәа ҳамҭас илырҭақәоз ракәын, избанзар Нестор излаиԥхьаӡоз ала, уԥҳәыс амцхә «лырқьынцыцра» иаԥсам усын – аха, лара ахаангьы лырԥшӡага ссирқәа зегьы лхаҵаны џьара днеиуамызт, ԥхашьароуп ҳәа лыԥхьаӡон. Иаҳҳәап, зыхә ҳаракӡоу амацәаз лхалҵозар, алымҳарыҩқәа иаҳа имариқәааз алҭон. Аиҳабыра рыҳәсақәа лара илҿыԥшуан, илеиԥшны аҽеиҿкаашьа иашьҭан», – ҳәа лыҩуеит Аббас-оглы.
Сариа лассы-лассы аҳәсақәа лҭаауан, аҽырхиашьа аганахьала лабжьгарақәа раҳарц, ларгьы еснагь хра злаз абжьгарақәа рылҭон, убри аан аӡәгьы игәы нмырхакәа, илҳәоз зегьы ирхааны илҳәон. Лҭаца Адиле илабжьылгеит 1864 шықәсазы иҭыҵыз ашәҟәы «Аамысҭашәала ахымҩаԥгашьа аԥҟарақәа» даԥхьарц. Сариа лхаҭа лакәзар, ари ашәҟәы ианыз ҿырҳәала илҵахьан.
Адиле 16 шықәса лхыҵуеит, 1936 шықәса
Адиле Аббас-Оглы лҭаацәаратә архив аҟынтә
Арымарахьтәиӡа — Сариа Лакоба. Арыӷьарахьтәиӡа — лаҳәшьа Назиа. Арыӷьарахьала аҩбатәи – Адиле
Арымарахьтә ала арыӷьарахь: Назиа Џьих-оглы –Сариа лаҳәшьа, Сариа Лакоба, Ксениа Лакоба, Ксениа Ладариа, Вера Лакоба, 1930-тәи ашықәсқәа. Дара зегь арепрессиа иаҵанакит
Нестор Лакобеи Сариеи, 1921-1922 шықәсқәа
Зегь рыла иҿырԥшыгаз
Сариа – Лакәараа рыҩнаҭа ԥсыс дахан. Акыр лҽазылшәон лҭынхацәа европатәи акультура радыԥхьалара. Убас, иаҳҳәап, аҩнаҭа иатәу зегьы ачысфага маҭәарқәа рхы иадырхәаларц иашьлырцылон (аԥсуа чыс адкылара атрадициала ишаԥу еиԥш, афатә хкқәа зегьы напыла ирфоит – аред.). Адиле Аббас-оглы ишазгәалҭо ала, уи зыҟалҵоз, «аԥсуа традициақәа атәамбакәа ҳәа акәымызт, лара илҭахын лыԥшәма Нестор Лакоба изааигәаз ауаа аамысҭашәара рныԥшуа иҟазарц, Несторгьы уи азы даара длаҭабуан».
1921 шықәсазы Нестори Сариеи аԥа дроуит, Рауф ихьӡырҵеит. Иблагәы ҭбаақәа еиқәараӡа, даара иан длеиԥшын, дыҷкәына ԥшӡан. Аҷкәын ааӡаҩыз диман аԥсуа ԥхәыс Назиа Хонелиа, аԥсуа бызшәеи аԥсуа ҵасқәеи илырҵон. Сариа аҵара бзиа иҭара дашьҭан, Рауф ихәыҷтәы библиотекаҿы иҟан аурыс, афанцыз бызшәала ашәыҟәқәа.
Рауф Лакоба амилаҭ маҭәа ишәҵаны
Сариа аҩнра бзиаӡаны иныҟәылгон, даара ихааны ахәы ҟалҵон, аԥсуа чысқәагьы уахь иналаҵаны, асасцәа анырҭаауаз лнапала аишәа лырхион. Сасцәас ирзааиуазгьы зегь реиҳа зыхьӡ нагаз, еицырдыруаз ауаа ракәын. Сариа амузыка бзиа илбон, ҟазарала дкәашон, рыҩны ирзықәгылан Сталин ҳамҭас ириҭахьаз апатефон. Авожд иҭаацәа лассы-лассы Сариа аҳамҭақәа лзыҟарҵалон: уи иԥҳәыс Светлана Аллилуева лҟынтә Сариа илоуит ҷыдала аҳәса рзы иҟаҵоу апистолет хәыҷы, Сталин ихаҭа иакәзар, Аԥсны раԥхьатәи аледи ҳамҭас автомашьына лиҭахьан, уи лара гәахәара дула илырныҟәон.
Нестор Лакобеи Сариеи рыҩны, Аҟәа
Адиле Аббас-оглы лышәҟәы “Аԥсны – слахьынҵа…” аҟынтә
Сариа Лакоба, Лавренти Бериа, Светлана Сталина, апароход ақаԥдани
Нестора Лакоба имашьынарныҟәцаҩ Грышьа Амерџьанови Сариа Лакобеи
1936 шықәсанӡа Нестори Сариеи рыԥсҭазаара зырхәашьуаз ҳәа егьыҟамызт. Аха зегь аҽаԥсахит Сталин Нестор Лакоба ианидигала Асовет еидгыла аҩныҵҟатәи аусқәа рминистрра дахагыларц. Аԥсны аԥыза ари ааԥхьара мап ацәикит, избан акәзар еиликаауан итәыла – иԥсадгьыл даҟәырҭхарц шырҭахыз, уи иаанагоз Аԥсны ақырҭуатәра нахьнатә аахыс згәы иҭаз Бериа ахақәиҭра иҭара акәын.
Нестор аҵыхәтәантәи имҩа
Декабртәи уахык зны Нестор ихала Қарҭҟа ацара игәы шҭоу аниҳәа (Бериа зыԥшрак ҟамҵакәа уаароуп ҳәа адырра ииҭеит) Аԥсны анҭыҵ дахьцалак иццалоз Сариа даҟәылхырц далагеит. Аха Нестор дцарц иӡбхьан, дузаарҳәуамызт, уажәазы иԥҳәысгьы лгара игәы иҭамызт, имашьынарныҟәцаҩ ида уаҳа аӡәы дицзар иҭахымызт. «Сгәы ааԥҵәахаҭеит, иԥҳәыс ихьчаҩ лакәушәа зехьынџьара дицуп, ихала џьара длышьҭуам ҳәа ауаа ирҳәо ахьсаҳауа!» – иҳәан Нестор даагәамҵны, ауада дындәылҵны дцеит.
Аха амашьына дҭатәаанӡа иаалырҟьаны ахысбжьы геит. Абар ари ахҭыс шаалырԥшуа Адиле Аббас-оглы: «Нестор Апполон-иԥа ҵаҟа длыбааит. Минуҭкгьы мҵыцкәа адәахьынтә иуаӷеимшхараны ахысбжьы геит. Сариа арҵәааҳәа дыҳәҳәан, лхы лтәӡамкәа ашә ахь деихеит, ҳара зегь ла ҳлышьҭалеит. Ашә аԥхьа Нестор дҽаԥхаҿаччо дгылан, апистолет кны. Сариа ирӷәӷәаӡаны дааигәыдиҳәҳәалан ус иҳәеит: убыржәы агәра згеит, Сариа, ак сыхьыр, былаӷырӡ бызнымкылакәа бышҵәыуало.
Абарҭ иажәақәа аҩысҭаа иаҳазшәа, хара имгакәа илабҿабахагәышьеит. Нестор иԥсы ҭаны Қарҭынтә аҩныҟа дзыхнымҳәит. Аԥсны ақырҭқәа раланырхара иазкыз Бериа иплан амшала Нестори иареи даара ажәақәа еимаркит. Нестор ҿыӷәӷәала мап рцәикит арҭ агәҭакы гьангьашқәа: «Сыԥсы ҭанаҵы ари ҟалашьа змам усуп!» ҳәа рыхҳәааны. Иара убри аухаҵәҟьа иԥсҭазаара дагьалҵит: Бериа иҩны уаххьафараан ашҳам ирҭан дыршьит Аԥсны ахада. Уахь анеира зынӡаск даҿыгәҳәаауамызт иара, аха Бериа иԥҳәыси иани ааичычан, шәеинҳарналароуп ҳәа мчылаҵәҟьа иҳәо-иичо, анеира дақәшаҳаҭхаанӡа иааиҟәамҵит. Анаҩс, данԥырҟа ашьҭахь еилкаахеит ашҳам ирҭаз ацианиттә кали шакәыз.
Нестор дшыршьыз ала аҩныҟа ашәаџь анырзааи, Сариа лгәырҩа ҳәаак амамызт. Дыҳәҳәон, лыхцәқәа кыдылхуан, лыҷкәын дгәыдылкылон, умшәан, «товаришь Сталин» дҳацхраауеит ҳәа хәыҭ-хәыҭла иалҳәон, дыргәыбзыӷуа. Акыраамҭа лгәы иаанагон ҩызас ирзыҟаз Сталин иҟалаз ахлымӡаах азы акгьы издыруамызт ҳәа. Аха Нестор данымҩаԥыргоз амшқәа зегьы ирылагӡаны, иара дахьыгҿаз Аԥсуа драматә театр ахь зықьҩыла ауаа ааиуан, лара лнапаҿы илдыркуан адунеи акәакьқәа зегьы рҟынтә иаауаз шәкыла адышшыларатә телеграммақәа, «рҩыза» Сталин иҟынтә ажәак иадымхаргьы илмоуит, иагьылмаҳаит.
Нестор Лакоба инышәаҭара, Аҟәа, ажьырныҳәа 1, 1937 шықәса
Нестор ида аԥсҭазаара
Нестор инышәаҭара ашьҭахь мызкы ааҵуанеиԥш, иара изкны ауҳәан-сҳәан хәымгақәа дәықәырҵо иалагеит, ипатреҭқәа зехьынџьарантә иқәыргон, нас аҭакрақәагьы ирылагеит: НКВД ахь ауаа нарыԥхьон, анаҩс дара рыӡбахә ҳәа уаҩы акгьы изымдырӡакәа, хабарда идырӡуан. Сариа лашьа гәакьа Маџьыҭгьы абас анихь аамышьҭахь, лԥа Рауф даашьҭылхын Москваҟа дцеит, Сталин диацәажәарц. Аха Кремль ахь анеиха зынӡаскгьы илырымҭеит. Аԥсныҟа дгьежьит лгәы каҳаӡаны, гәыӷрак лымаӡамкәа.
«Аԥсадгьыл аӷацәас» Нестор идагьы уи иуацәа гәакьацәа зегь рыларҳәеит. 1937 шықәсазтәи ҭагалн азы Аԥсны ауааԥсыра зегьы арадио ала ирышьҭуаз «жәахаҩык Лакәараа» рус аӡбара шцоз ргәы ҳыҭ-хыҭуа иазыӡырҩуан, ак рывымшәарц азы. Зус рыӡбоз рхыԥхьаӡараҿы иҟан Махиали Уасили Лакәараа, Константин Инал-иԥа, Михаил Чалмаз, Владимир Ладариа уҳәа егьырҭ Нестор иҩызцәеи идгылаҩцәеи. Урҭ зегьы иреихсны иршьуеит. Анаҩс иҭаркит рыҳәсақәеи рхәыҷқәеи – урҭгьы цәгьаԥсышьа рзааргеит, рыбжаҩык ршьит, егьырҭ рыԥсы ахьынӡаҭаз абахҭақәа ирҭакын.
Ари ауахҭа цәгьа даргьы шзацәымцоз еилкааны, Сариа илылшеит лхаҵа иархив аҵәахра. Адиле Аббас-оглы ишылыҩуа ала, Сариа лашьеи лареи ашаҳаҭцәа ирбо-ираҳауа агәар аҿы Троцки исалам шәыҟәқәеи егьырҭ ашәарҭара зцыз ақьаадқәеи лыблит, аха еиҳа ихадаз, хәы змаз адокументқәа акәалап иҭаҵаны, нас афольга шәпа акәыршаны аҩны имаӡоу ҭыԥк аҿы илҵәахит.
Нестор Лакоба «аԥсадгьыл аӷас» ихьӡ анрыларҳәа, Сталин иаԥыхра зыгәҭакыз ҳәа иршьоз ирышьҭашәарыцо иалагеит. Убасҟан ашәара ҟалеит, Нестор инышәынҭра ԥхасҭартәыр ауеит ҳәа. Аха изларҳәо ала, Сариа абраҟагьы агәымшәара аарԥшны, лхаҵа иаҳаҭыр ахьчара лылшеит. Аофициалтә версиа ишаҳәо ала, Лакоба ибаҩ ыҵхны иблын Аҟәа, иахьатәи Алашарбага аҳаблан.
Аха Адиле Аббас-оглы лышәҟәаҿы илгәалалыршәоит, Нестор ибаҩ рӷьычыр ҟалоит ҳәа ацәажәарақәа шаараҳаз еиԥшҵәҟьа, Сариеи, Нестор иан Шьахәснеи, Сариа лашьа Емдыи (Адиле лхаҵа) Михаиловтәи анышәынҭра ахылаԥшҩы иацәажәаны, рхала Нестор ибаҩ ыҵхны иргеит ҳәа. Адиле агәра ганы дыҟоуп, Нестор ибаҩ Лыхны иара иқыҭа гәакьан анышә иамардеит ҳәа, аха иахьыкәҵәҟьоу здыруаз Сариеи Шьахәснеи заҵәык ракәын. Сариа лашьа гәакьагьы лхаҵа ибаҩ анышә аҭара апроцесс далалмырхәит, дыргәаҟны иидырҳәар ҳәа дшәаны. Нестор иани иԥҳәыси ракәзар, ари амаӡа уаҩы изаамыртыкәа нарцәыҟа ирыцны иргеит.
Нестор Лакоба иан Шьахәсна Џьергьениа
Сариа дҭаркит 1937 шықәса нанҳәамзазы. Лыҩны дшыҟаз дыргеит, аҩны зегь аадырҳәит, Нестор «ицәгьахәыцрақәа» зыршаҳаҭшаз ашәҟәқәа рыԥшааразы. НКВД аҭыӡқәа рҟны Сариа зегь реиҳа ихлымӡаахыз агәаҟҵәаҟрақәа лхылгеит. Акарцер дҭаркуан, лашьцәа идырбаны ддыргәаҟуан, нас лашьцәагьы дыргәаҟуан лара лыла иарбаны. Абарҭқәа зегьы акгьы ианамыхәа, лыҷкәын Рауф дааргеит. Лыла ишабоз, рыцҳашьарак ҟамҵаӡакәа иааисуа дырԥҟон, Нестор Лакоба Сталин иганахьала ачарҳәара иуан ҳәа Сариа илдырҳәарц.
Сариеи Рауф Лакобеи
Лакоба иҩны-музеи
Абар Адиле Аббас-оглы ари ахҭыс шаалырԥшуа:
— Сан, сеиқәырха, сбыҳәоит! — аҳәара ҟаиҵон лԥа. — Ирҭаху зегь ҳәа.
— Уҽырӷәӷәа, сыҷкәын, — аҭак ҟалҵон Сариа, — ичҳа абааԥсы... Уаб акгьы ихарамызт. Ҳара шьҭа усгьы ҳаурыжьҭуам...
Сариеи Рауф Лакобеи. Ани аԥеи ахьеицу аҵыхәтәантәи рфото, аҭакра шықәсык шагыз
Сариа Лакоба, лҭакра хәыҷык шагыз
«Шәысҭ, абар снапынҵа!..»
Аамҭа ықәҳа ицон, аха Сариа ирҭахыз уаҳа илыздырҳәомызт. Аҵыхәтәан, уаҳа ирхәыцуаз акгьы анаанымха, акарцер дахьҭакыз ахь амаҭқәа ҭарҵеит: Сариа адунеиаҿы зегь раасҭа дзыцәшәоз урҭ аҳәаза бааԥсқәа ракәын. Сариа лыҵәаабжьқәа акамерақәа рҟны иҭакыз зегьы рлымҳа ҵырхаауан.
«Лыхшыҩ еицакит Сариа рыцҳа, – ҳәа лыҩуеит Адиле Аббас-оглы, ларгьы усҟан уи абахҭа акамерақәа руак аҿы дҭакын. – Лара уажәы-уажәы дҵәыуон, нас иаалырҟьаны акыркырҳәа аччара далагон, ма дгәамҵны џьара аӡәы диқәмақаруан. Абарҭқәа рышьҭахь лҟырҟала ашьа аауан (лырԥҳақәа кыдырххьан усгьы). Ашьҭахь абахҭа ахәышәтәырҭахь днанагеит, шьала деимҳәон. Илыцышьҭаз ачымазцәа изларылшоз ала илхылаԥшуан, аҳақьым уаҩы имырбаӡакәа агәырқәа лзыҟаиҵон, мачқ иадымхаргьы лхьаақәа хызҽшаз ахәшә ҭаҭәаны. Лара уажәшьҭа дахьиаз дагьызгыломызт, аҭәеи акасыжәқәеи ирылхыз аиара дагәылаиан. Зықәра зфахьоу аԥҳәыс бырг леиԥш деизаҟәҿны дышьҭан».
1939 шықәса, лаҵарамза 16 рзы Орҭачалтәи абахҭа акамерақәа руак аҿы дышԥсра дышьҭан Сариа. Аусҭҵааҩ данааи, Нестор дыԥсахҩын ҳәа зҳәоз ақьаад лнапы аҵалыҩырц азы даҽазнык адҵа ҟаиҵарц, дахьышьҭаз дааҩаҵхахан ақьаад лшьа ахьлыршит, иагьылҳәеит аҵыхәтәантәи лымчқәа еизыркәкәаны «Шәысҭ, абар наӡаӡатәи снапынҵа!» ҳәа.
Сариеи Нестори рԥазаҵәгьы алахьынҵа цәгьа изыԥышн. Аббас-оглы ишылыҩуа ала, Рауф Лакоба ахара идҵаны, алеишәа џьбара ахьаԥыз алагер ахь дышьҭын. Шықәсқәак рышьҭахь Бериа иахь асалам шәҟәы иҩит, иԥсадгьыл ахь ахынҳәра азин ииҭарц, аҵара иҵарц, аусура далагарц шиҭаху иҩуан. Бериа иԥсахы еибакит Рауф уажәыгьы иԥсы шҭаз анидыр, адҵагьы ҟаиҵеит, алагер дыҭганы иус аӡбара иацырҵарц. Азҵаарақәа зегь раан Рауф иқәымчуан, иани иаби ԥсахыҩцәан ҳәа иазхаиҵарц, акьыԥхь аҿы, иара убас арадио ала ахара рыдҵаны дықәгыларц идыргалеит, убас ҟаиҵар иԥсы еиқәдырхоит ҳәа ажәа иҭаны. Рауф мап икит, ҳәарада. Нас иргәаҟа еиҭалагеит.
Шьоукы ишырҳәо ала, иара абахҭаҿы иԥсҭазаара далҵит, ҵыхәаԥҵәара змамыз аргәаҟрақәа руак ашьҭахь уаҳа ихдырраҿы дмааиӡакәа. Даҽа версиак ала, Рауф Лакоба ахы игәыдҵаны дшьын 1941 шықәса, ԥхынгәы 28 рзы.
Фазиль Искандер Сариа Лакоба илызкны, Аҟәа, С.Ҷанба ихьӡ зху Аԥсуа драматә театр, 1990-тәи ашықәсқәа
Ашәҟәыҩҩы Фазиль Искандер 75 шықәса ихыҵра иазкыз аиубилеитә хәылԥаз аҟны Сариа илызкны абас еиԥш ажәақәа иҳәеит: «Ҳтәылаҿы зыхьӡ нагоу аҳәса
зегьы инарылукааша аӡә лакәны дыԥхьаӡатәуп, Аԥсны мацара акәым, иара Урыстәылагьы. Уи аҟны аӡәгьы ԥырхага изыҟаҵом, избанзар лара илхылгаз агәаҟра хлымӡаахқәа – ҭоурыхтә фактуп. Иҭоурыхтә фактуп убасгьы лхаҵа гәыкала изыҟазаареи, уи иҵабырг амԥсахреи лыԥсҭазаара ахаҭа аиҳагьы ахә ҳаракны иахьылшьаз, лыԥсгьы ахьақәылҵаз… Сара сгәы иаанагоит Сариа абаҟа лзыргылатәуп ҳәа. Убри абаҟа агуп иахьа Аԥсны».
Ауаажәларраҿы акырынтә ихацыркын Сариа Лакоба абаҟа лзыргылара иазку ахалаԥшьгарақәа. Шьоукы ажәалагалагьы ҟарҵахьан Лакоба иҩны-амузеи аҿаԥхьа уи абаҟа дыргыларц, «Сариа лыҩныҟа дхынҳәуеит» ҳәа ахьыӡҵаны. Аха иахьа уажәраанӡагьы аус ацәажәарақәа ирхымсыцт.
Нестор Лакоба ибаҟа, Аҟәа, Аботаникатә баҳча
Ахаҭарақәа Пиотр Чкала
Пиотр Чкала: арҵаҩы, алитератор, аҵарауаҩ, академик
Пиотр Чекалов ихатә архив аҟынтә
Абҵара 7 рзы 60 шықәса ихыҵуеит абаза литератор, арҵаҩы, академик Пиотр Чкала. АААК Аинформациатә портал иазнархиеит иналукааша абри ауаҩ изку аочерк.
Билиал Ҳасароҟәа
Алитератураҭҵааҩы Владимир Тыгә иҩуан, Пиотр Чкала абаза литература далалеит ҳәа «аӡәы диламҩашьо, ихатә цәаҩа иманы», иара убасгьы иазгәеиҭон аҵарауаҩ ихылҵшьҭра иадҳәалоу «акультуратә гәалашәара» ирҿиара зегьы ишаныԥшуа: «Ашәуа қыҭаҿы изызҳаз абырзени ашәуа ҭыԥҳаи ирхылҵыз Пиотр – ижәытәӡатәиу ҩ-культурак ргенофонд ныҟәигоит – абырзенцә ркультуреи, Кавказтәи акультуреи, урҭ анкьатәи аамҭақәа раахысгьы ҭоурыхла аимадарақәа рыбжьоуп. Абри «акультуратә гәалашәара» изынханы иҟоу Пиотр иусура зегьы ианыԥшуеит: аҵара имоуп, дызҿызаалакгьы аҵыхәтәанӡа инаигӡоит, инапкымҭа еснагь ицқьоуп».
Пиотр Константин-иԥа Чкала диит Ҟарачы-Черқьессктәи Ареспублика, Ҟәыбина ақыҭан, абҵара 7, 1958 шықәсазы. Иқыҭа гәакьаҿ абжьаратә школ даналга, Асовет Еидгыла арбџьармчқәа рҟын аррамаҵура дахысуеит, анаҩс дҭалоит Ставропольтәи аҳәынҭқарратә арҵаҩратә институт афилологиатә факультет (иахьазы – Нхыҵ-Кавказтәи Афедералтә университет – аред.), дагьалгоит 1983 шықәсазы, «аурыс бызшәеи алитературеи рырҵаҩы» ҳәа азанааҭ иманы. 1984 шықәса инаркны 2017 шықәсанӡа Ставрополи Ставропольтәи атәылаҿацәи иреиҳау рҵараиурҭақәа рҟны рҵаҩыс аус иуан, иара абри аамҭа зегьы иалагӡаны еихмырсыӷьӡакәа аҭҵаарақәа мҩаԥигон.
Ҳазҭагылоу аамҭазы Чкала аус иуеит М. Иу. Лермонтов ихьӡ зху аҭҵаарадырратә библиотека аҭҵаарадырратә ҟәшаҿы.
Иан – Раиса Рамазанова длыцны
Пиотр Чкалеи (арымарахьтәиӡа) Ставрополь ақалақь аҟны инхо абаза интеллигенциа рхаҭарнакцәеи (арыӷьарахьтә арымарахь): Рауф Ныхә-иԥа Ҟадыжев, Чагбан Ҳаџьы-Беқьыр-иԥа Ионов, Владимир Исмаил-иԥа Курчев
Пиотр Чкалеи иԥҳәыс Ларисеи (арымарахь ала дгылоуп) иԥҳа Наташеи (арыӷьарахь ала дтәоуп) Пиотр иашьеиҵба Гьаргь иҟны
Ҟарачы-Черқьессктәи аҳәынҭқарратә университет аҟынтә иколлегацәеи иареи
Урыстәылазегьтәи амилаҭтә литературақәа рфестиваль аҟны, Казан, 2018 шықәса
Арҵаҩы, аҭҵааҩы
Апрофессор Тыгә ишазгәеиҭо ала, Чкала ус хкыс инапы злакызаалак инҭырҳәцааны иҟаимҵар иуӡом, «аҵыхәтәанӡа зегь ҭиҵаароуп, игәаиҭароуп, аиҿырԥшратә материалс иҟоу зегьы ахьынӡауа еидкыланы, еиҿирԥшроуп».
Чкала иԥсҭазаара еснагь еилашуан. 1984 шықәсазы иара дзылгаз аинститут аҟны ааԥхьара ирҭоит асовет литература акафедраҿы рҵаҩыс аус иуларц, убри аахыс уажә аакьыскьанӡа, жәашықәсала иара ирҵаҩратәи иҭҵааратәи аусурақәа қәҿиарала еилаигӡон, аамҭакала аус иуан абарҭ иреиҳау аҵараиурҭақәа рҟны: Ставропольтәи аҳәынҭқарратә университет (иахьа Нхыҵ-Кавказтәи афедералтә университет), Ставропольтәи аҳәынҭқарратә арҵаҩратә институт, Аҵараиура арҿиареи, азанааҭдырра аизырҳареи, аҵарадырра аусзуҩцәа реиҭазыҟаҵареи рзы Ставропольтәи араионтә институт. 1987 шықәсазы аспирантура дҭалеит Москватәи аобласттә арҵаҩратә институт, асовет литература акафедраҟны иаартыз, 1991 шықәсазы қәҿиарала акандидаттә диссертациа ихьчоит «Маиаковскии абаза поезиеи» атема ала.
2000 шықәсазы Чкала ихьчоит адоктортә диссертациагьы, абри атема ала «Абаза жәеинраалеиҿартәышьа: ахыҵхырҭақәеи ашьақәгылареи». 2006 шықәса, хәажәкыра 22 рзы ианашьоуп апрофессор ҳәа аҭҵаарадырраҿы аҳаҭыр зқәу ахьӡ.
Пиотр Чкала адиссертациатә хеилакқәа ҩба дрылахәын, аспирантцәа аӡәырҩы напхгаҩыс дрыман, акандидаттә, адоктортә диссертациақәа рыхьчараан акырынтә оппонентс дықәгылахьеит. Иара инапхгарала ааҩык аспирантцәа ркандидаттә диссертациақәа рыхьчахьеит.
Иахьазы Чкала инапы иҵыҵхьеит 225 ҭҵаарадырратә усумҭеи, аҭҵаарадырра-методикатә анҵамҭақәеи урысшәылеи, абаза бызшәалеи, ҭырқәшәалеи, урҭ рҟынтә 20 инареиҳаны – рҵага шәҟәқәоуп, мамзаргьы арҵагатә цхыраагӡақәеи, амонографиақәеи, ашәҟәқәеи роуп.
Чкалеи абаза литератураҭҵаареи
Пиотр Чкала иҭҵаарадырратә усумҭақәа зегь ааидкыланы рзеиԥш хыԥхьаӡараҟынтә 122 – абаза литература иазкуп, иара изанааҭҵәҟьа аурыс бызшәеи аурыс литературеи ишрыдҳәалоугьы. «Сыҭҵаарадырратә мҩа саннықәлоз еицырдыруа афилолог, апрофессор Лиудмила Егорова, сара напхгаҩыс исымаз, доуҳатә рҵаҩысгьы исзыҟалаз, исабжьылгеит амилаҭтә литература аҭҵаара иаҳа сазҿлымҳахарц, макьанагьы иҭҵаам аматериал рацәоуп ҳәа сеилыркааны», – ҳәа азгәеиҭоит Пиотр Константин-иԥа.
Пиотр Чкалеи иҭҵаарадырратә напхгаҩы, апрофессор Лиудмила Егоровеи
Чкала арҭ ажәақәа дагьрықәныҟәеит.
Убри аҟнытә иахьазы ирацәоуп абаза литератураҭҵаараҿы ахырхарҭақәа иара дахьаԥхьагылаҩу: аҭҵаарадырратә, акультуратә хархәарахь иалеигалеит абаза фольклори алитературеи аматериал ҿыцқәа, ҿыцла иҭиҵааит аҿаԥыцтәи аҩыратәи сахьаркыратә ажәақәа «реизыҟазаашьеи», аурыс литература ҿыц аҩыра зауз абаза литература (1917 шықәса рышьҭахь аҩыра зауз абызшәақәа ус ирышьҭоуп – аред.) ишанырыз азҵаарақәеи, абаза шәҟәыҩҩцәа аӡәырҩы рбиографиақәа рҟны уаанӡа идырымыз адаҟьа ҿыцқәа ааиртит.
Чкала иҭҵаарадырратә интерес амҽхак шыҭбаау ааррԥшразы усумҭақәак рыхьӡқәа еиқәаҳаԥхьаӡап: «Аибашьра ҟалаанӡатәи абаза литература» (2008 ш.), «Аибашьра аламҭалеи аибашьра ашықәсқәеи раан абаза литературатә интеллигенциа рлахьынҵақәа: архивтә материалқәа рышьҭала» (2017 ш., Гьаргь Чкалеи иареи авторс еицамоуп), «Ныхә Абрам-иԥа Уаз: илахьынҵеи ирҿиаратә ҭынхеи» (2012 ш.), «Ҭаҭласҭан Табулов: ирҿиаратә портрет, аҭҵаарақәеи агәалашәарақәеи рыла» (2012 ш.), «Микаель Чикату. Иԥсҭазаареи ирҿиареи: аочеркқәа, астатиақәа, аиҿцәажәарақәа, агәалашәарақәа» (2018ш.).
Иаҳхысыз ашәышықәса 90-тәи ашықәсқәа рынҵәамҭа инаркны Чкала иҭҵаарақәа рҟны аҭыԥ ҷыда ааннакылоит иналукааша абаза поет Қьрым Мыхц ирҿиара. Мыхц ипоезиа акыр ҵуеит аҵарауаҩ ҭаха инамҭоижьҭеи. Адунеитә литератураҿы иреиӷьу аԥҵамҭақәа уи акала иреицәам ҳәа иԥхьаӡаны, Пиотр Чекалов акыр аџьабаа ибеит Мыхц ипоезиа адунеи аларҵәараҿы.
Иреиӷьӡоу абаза поет ирҿиамҭақәа зегьы еидызкыло аизга аҭыжьра аԥшьызгаз дыруаӡәкуп, иара убасгьы Чкала давторуп аиҭагаратә проект «Схынҳәуеит» – уи аизга аиқәыршәаҩ иаҳасабалагьы ажәеинраалақәа зегьы цәаҳәалатәи реиҭага ҟаҵаны, анаҩс урҭ аус рыдызулоз апоет-аиҭагаҩ Андреи Галамага ирацәаӡаны аус ициуан. Ари аизга аҭыжьра иазыхиоуп, 2018 шықәса нҵәаанӡа иҭыҵраны иҟоуп. Ашәҟәы «Са сааит абрахь, абраҟагьы саанхарц…» (Қь. Мыхц ирҿиаратә биографиа адаҟьақәа)» (2016 ш.) аҟны автор еидикылеит Қьрым Леонид-иԥа Мыхц ирҿиареи иԥсҭазааратә мҩеи ирызкны шықәсырацәала иаԥиҵахьаз 60 инареиҳаны алитература-критикатә, алитератураҭҵааратә усумҭақәа рматериалқәа.
Ари амонографиа – абаза литератураҭҵаараҿы арҿиаҩы иԥсҭазаара аганқәа зегь рыла игәылҭәааны аарԥшра раԥхьатәи ԥышәаны иазыҟалеит.
Пиотр Чкала дықәгылоит Қьрым Мыхц 60 шықәса ихыҵра иазку ахәылԥаз аҟны
Урыстәылатәи Афедерациа иқәынхо амилаҭ маҷқәа рлитературақәа ацхыраара рыҭаразы аҳәынҭқарратә Программа аҳәаақәа ирҭагӡаны, 2017 шықәсазы иҭыжьын ҩ-антологиак: «Урыстәыла ажәларқәа ҳаамҭазтәи рантологиа. Апоезиа» иара убас «Урыстәыла ажәларқәа ҳаамҭазтәи рлитература. Ахәыҷтәы литература». Уажәы аҭыжьра иаздырхиоит аиԥш зеиԥшу апроза антологиа. Абарҭ ах-шәҟәык рҟны Пиотр Чкала иоуп абаза литература иазку ахәҭа аиқәыршәаҩыс иҟоу.
Ауаажәларратә еиҿкаарақәа русураҿы активра аарԥшуа, Чкала зегь рыла дацхраауан Ҟали Џьыгәаҭан иепикатә роман «Ахьтәы џьар» аурыс бызшәахьы аиҭагара. Иара ҭыжьын Ставрополие инхо ашәуаа рмилаҭтә-культуратә автономиа «Абаза» амчала. Апрофессор Анатоли Генко иҭҵаарадырратә ҭынхахьы иаҵнакуа абаза бызшәа иазкны еидикылаз хәы змаӡам аматериалқәа рыԥшаареи аҭыжьра разырхиареи зыбзоуроугьы Чкала иоуп. Абаза жәлар рыҿиара ацхырааразы жәларбжьаратәи аидгыла «Алашара» апрограммақәа рҳәаа иҭагӡаны ашәуаа рҿаԥыцтә ҳәамҭақәа реизгақәа рҭыжьра инапы алакуп.
«Ҩ-шәҟәык рҭыжьра ҳалшеит, – иҳәоит аҵарауаҩ. – Актәи ашәҟәы еиднакылоит Ҭаҭласҭан Табулов иҭижьхьаз ашәуа лакәқәа реизгақәа ҩба, аҩбатәи ашәҟәы – Владимир Тыгә иеизгақәа хԥа. Уажәы еиҭаҭыжьтәны иҟоуп Владимир Меремкулови, Нуриа Табуловеи рышәҟәқәа. Иахьа уажәраанӡагьы еидкыланы, аха иҭыжьымкәа иҟоуп аматериалқәа рацәаны: Анатоли Генко иархив аҟынтә, Қеҭеван Ломҭаҭиӡе лекспедициақәа рҟынтә, иара убас Ҟарачы-Черқьессктәи аҳәынҭқарратә университет астудентцәа рфольклортә практикақәа рҟны еидыркылаз аматериалқәеи. Ари даара акрызҵазкуа усуп, алшара ҟалозар сара уи ахыркәшара сазыхиоуп».
Аҵарауаҩ зхыркәшара игәы иҭоу даҽа ус дукны иҟоуп – абаза литераторцәа ирызку ашәҟәы аҭыжьрагьы. Ари атемала иҭыжьу уаанӡатәи ашәҟәқәа иреиԥшымкәа, ҳазлацәажәо ашәҟәы еиднакылоит урыс бызшәала иҩуа абаза авторцәа ирызку аматериалқәа. Аԥхьажәа ацынхәарас икьыԥхьхоит абаза литература аҭоурых иазку астатиа ду – уи ахыҵхырҭақәеи, ашьақәгылареи, иахьатәи аҭагылазаашьеи ртәы инарҭбааны иаазырԥшуа.
Пиотр Чкала иӡыригоит Ҟали Џьыгәаҭан ироман «Ахьтәы џьар» аиҭага
Пиотр Чкала , Армида Чагәа, Владимир Бутенко аҿар рхеилак «Абаза» активистцәеи «Ахьтәы џьар» ашәҟәы апрезентациаҿы
Абаза литература – адунеи аԥхьаҩцәа рызнагара
2007 шықәса раахыс Пиотр Константин-иԥа аус ициуеит Берлинтәи ауниверситет адоктор Штеффи Хотивари-Иунгер, абаза бызшәаҟынтә аурысшәахь ашәуа фольклори алитературатә рҿиамҭақәеи реиҭагара аганахьала, анаҩс дара анемец бызшәала еиҭаганы рҭыжьразы. Абри аусеицура аҳәаақәа ирҭагӡаны аԥхьа иазырхиан абаза литераторцәа – аҳәса хазы игоу рҩымҭақәа цәаҳәа-цәаҳәалатәи реиҭага. Уи иалҵшәаны Германиа иҭыҵуа анемец-ақырҭуа журнал «Georgica» («Георгика») аҟны Штеффи иҟацаз аиҭагала иҭыҵит Мира Тлиабичева, Фатима Апсова, Лариса Шебзыхәа ражәеинраалақәа, иара убас Валентина Копсергеновеи, Роза Пазовеи ражәабжьқәа.
Ари ажурнал анаҩстәи аномер аҟны иҭыҵит Аԥсны Аџьынџьтәылатә еибашьра иазкны Қьрым Мыхц иаԥиҵаз ажәеинраалақәа рцикл «Аԥсуа тетрад» иазку Чкала истатиа.
Анаҩс инагӡан зымҽхак дууз даҽа ҩ-проектк: «Ашәуа проза», «Ашәуа лакә». Арҭ аҩ-ҭыжьымҭак еидызкылаз ашәҟәы немец базшәала иҭыҵит 2014 шықәсазы. Жәлар рлакәқәа рынахысгьы уи ашәҟәы ианылеит 13-ҩык абаза авторцәа рҩымҭақәа. Уажәы ахԥатәи апроект аус адулара мҩаԥысуеит – Муҳадин Дагәыжьиев иажәабжьқәеи ипиесақәеи реизга «Земфира» аҭыжьра. Пиотр Константн-иԥа иара ихәҭа ҟаиҵеит – ашәҟәы аурыс бызшәахьы еиҭаганы иҭижьит, уажәшьҭа хара имгакәа анемец бызшәалагьы адунеи иабоит.
Пиотр Чкалеи Штеффи Хотивари-Иунгери еилахәны имҩаԥырго аиҭагаратә проектқәа нагӡахоит Аиҭагаҩцәа рыҩны «Лоорен» иҟанаҵо афинанстә цхыраарала, иара гылоуп Швеицариа, Циурих ақалақь иацәыхарамкәа ишьҭоу Вернетсхаузен ақыҭан.
Швеицариа, ақыҭа Вернетсхаузен аҭыԥ ԥшӡарақәа рҟны анеиааира, 2014 шықәса
Швеицариа ашьхара, 2014 шықәса
2011 шықәсазы Аиҭагаҩцәа рыҩны «Лоорен» аҟны иаадыртит абаза бызшәеи алитературеи ркәакь
Жәларбжьаратәи Мариинтәи Академиа академик
2017 шықәсазы Пиотр Чкала дрыдыркылеит М. Д. Шаповаленко ихьӡ зху Жәларбжьаратәи Мариинтәи Академиахь, абаза литератураҭҵаара академик-маӡаныҟәгаҩ иаҳасабала. Ари ахҭыс иаԥхьанеиуан зыхьӡ ҳәоу Академиа аексперименталтә усура еиҿкаауижьҭеи жәохә шықәса аҵра иазкыз аицлабраҿы Чкала иалахәхара. Апрофессор-алитератураҭҵааҩы аицлабрахь инаишьҭит ашәҟәы «Са сааит абрахь, абраҟагьы саанхарц…» (Қь. Мыхц ирҿиаратә биографиа адаҟьақәа)».
Иазгәаҭатәуп, аҵарауаҩ ирҿиаратә биографиаҿы ас еиԥш иҟоу аихьӡарақәа шмаҷым. Убас, 2005 шықәсазы иреиӷьу ашәҟәы алкааразы урыстәылазегьтәи аицлабра далауреатхеит, иара убасгьы «Ставропольтәи ашәҟәы – 2009», «Ставропольтәи ашәҟәы – 2013» ҳәа хьӡыс измаз аицлабрақәа дырлауреатхеит. 2018 шықәсазы Урыстәылатәи Афедерациеи абиблиотекақәеи, аҳәаанырцә урыс бызшәала аус зуа ацентрқәа рбиблиотекақәеи рыбжьара «Урыстәылатәи амилаҭрацәатә литературеи аҳәаанырцәтәи алитературақәеи» ҳәа хьӡыс измаз аицлабраҟны аиааира игеит.
Пиотр Чкала – дҵарауаҩ дууп, уи ихьӡ рдыруеит Урыстәыла еиԥш, уи анҭыҵгьы. Иара иԥсҭазаареи иҭҵаарадырра-рҵаҩратә мҩеи ирзааҭгылахьеит хыԥхьаӡара рацәала ажурналқәеи, агазеҭқәеи, ашәҟәқәеи, аилкаанҵақәеи рҟны. Иааҳгап ҿырԥштәқәак: «Пиотр Чкала : ирҿиаратә портрет аштрихқәак» (Къвбиналокт – Къвбина – Кубина. Ҟәыбина ақыҭа амш иазкны иҭыжьу аматериалқәа. – Черқьесск – Карачаевск, 1999), «СНГ иқәынхо абырзенцәа ренциклопедиа» (Афины – Москва – Ставрополь, 1999), «Ҳаамҭазтәи кавказҭҵаара. Ахаҭарақәа реилкаанҵа» (Ростов-на-Дону, 1999), «Кавказҭҵаараҿы иҟоу азусҭцәада» (М.: Академия, 1999), «Доусы дзакәу» (Ставрополь, 2001).
60 шықәса ихыҵра аиубилеи аламҭалазы Пиотр Чкала ианашьоуп Ставропольтәи атәылаҿацә иқәынхо амилаҭқәеи аказакцәеи русқәа рзы Акомитет иаԥнаҵаз Аҳаҭыртә бӷьыц, амилаҭқәа рыбжьара аҭынчреи аиқәшаҳаҭреи рырӷәӷәараҿы иибаз аџьабаазы.
Ставропольтәи атәылаҿацә Амилаҭқәеи аказакцәеи русқәа рзы аминистрра Аҳаҭыртә бӷьыц
Ахаҭарақәа Шьалуа Инал-Иԥа
Аԥсуа ҭҵаарадырра акорифеи, апатриот ду – Шьалуа Инал-Иԥа
Инал-Иԥацәа рҭаацәаратә архив аҟынтә
Аԥсуа ҭҵаарадырра зыда ухаҿы иузаамго иналукааша аҵарауаҩ ду, аҭоурыхтә ҭҵаарадыррақәа рдоктор Шьалуа Инал-Иԥа ҩынҩажәижәаба шықәса инеиԥынкыланы аҭҵаара аус инапы алакын, Аԥсны аҭоурыхи, аетнографиеи, алитературеи рыҭҵаараҿы хәы змаӡам илагала ду ҟаиҵеит.
Шьалуа Денис-иԥа Инал-Иԥа – ажәытәӡантә иаауа аԥсуа ҭауад жәла Инал-Иԥацәа дырхылҵшьҭроуп. Иара ихаҭа ижәла абас акәын ишиҩуаз: аҩ-хәҭакгьы нбан дула, уи дыршаҳаҭуеит ихьӡ зну адокументқәа зегьы. Абасҵәҟьагьы акәын XIX ашәышықәсазы абри ажәла шанҵаз, Урыстәылатәи аимпериатә еилазаара Инал-Иԥацәа ргерб анышьақәдырӷәӷәоз: убасҟангьы ажәла Инал-Иԥа анырҵеит адефис бжьаҵаны, аҩ-ажәакгьы нбан дула. Шьалуа Инал-Иԥа иҭаацәа иалоу зегьы иара ус ауп рыжәла шырыҩуа иахьа уажәраанӡагьы.
Шьалуа Денис-иԥа диит жьҭаара 20, 1916 шықәсазы (ашәҟәқәа рҿы ииашамкәа иарбоуп 1914 шықәса ҳәа) Гәыԥ ақыҭан. Абжьыуаа рган Инал-Иԥацәа ҭоурыхла изқәынхоз дгьылқәамызт. Абри атәы еиҭалҳәоит Шьалуа Инал-Иԥа иԥҳа Арда, зҭаацәа рҭоурыхи, заб иԥсҭазаара иадҳәалоу хәы змаӡам агәалашәарақәеи гәыбылрала еиқәырханы измоу.
«Ҳара ҳабашьҭрагьы, ҳажәла зегь реиԥш, аханатә иахьынхоз Бзыԥ аганахь ақәын. Аха саб иабду Гьаргь Инал-Иԥа иашьа Нарџьхьоуи иареи ахьынхоз Калдахәареи Пицундеи рџьынџь дгьылқәа ааныжьны иқәҵыр акәхеит, избан акәзар аинрал Горчаков инапаҵаҟа аҟалара зынӡаск ирҭахӡамызт. Убас ҳара ҳабиԥара Абжьыуаҟа иианагеит, раԥхьа Река ақыҭан итәеит, нас Гәыԥ нхара ииасит, иара уоуп Шьалуа Денис-иԥагьы дахьииз. Иани иаби заа иԥхеит, иааӡараҿы рџьабаа рацәоуп Аҭәмаа рҭаацәара, иара убасгьы Аԥсны зыхьӡ адыруа арккаҩы Пиотр Ҷараиа», – ҳәа еиҭалҳәоит Арда Иналԥҳа.
Шьалуа Денис-иԥа Инал-Иԥа. Аусура мшқәа
Ашьхарыуаа рышкол аҟны
1922 шықәсзы аб данрыԥха аамышьҭахь, Шьалуеи егьырҭ ахәыҷқәеи ран лымацара илааӡон. Акырӡа зҵазкуаны, илахьынҵаӡбагахаз хҭысны Шьалуа Денис-иԥа ихаҭа иԥхьаӡон Аҟәатәи иҿырԥшыгоу ашьхарыуаа рышкол аҭалара (иахьа – Нестор Лакоба ихьӡ зху Аҟәатәи ашьхарыуаа рышкол № 10 – аред.).
Аҟәатәи акомиссиа иара далнакааит аҟыбаҩ змоу ҵаҩык иаҳасабала, алагарҭатә школ аҟынтә Ашьхарыуаа рышкол ахь ииагарагьы иахаҵгылеит. Шьалуа хәыҷы даара деигәырӷьон аҵаратә ԥсҭазаара ахьеилашуаз аилазаара дахьахәҭакхаз. Ашкол данҭалоз урысшәала ажәак-ҩажәак мацара шракәызгьы иидыруаз, аамҭа кьаҿк иалагӡаны ашколаҿы иреиӷьу аҵаҩцәа дыруаӡәкхеит.
"Ашьхарыуаа рышкол арҵаҩцәа анырра ду ҟарҵеит иара ишьақәгылараҿы. Ирҵаҩцәа аӡәырҩы рыхьӡқәа ҳхәыҷаахыс иаҳдыруан», – ҳәа лгәалалыршәоит Арда.
Ашкол данҭазтәи аамҭазы иҟалаз хҭыск даара ибзианы иаанарԥшуеит Шьалуа Инал-Иԥа ихаҭара зеиԥшраз. Ашьхарыуаа рышкол ахь даниарга, зҟыбаҩ бзиаз иара иҩызак алагараҭатә школ аҿы дахьаанхаз ҭаха инаҭомызт. Шьалуа хәыҷы ашкол адиректор Кондрат Фиодор-иԥа Ӡиӡариа иҟынӡа анеира илыршаны, иҩыза иӡбахә изеиҭеиҳәеит. Кондрат Фиодор-иԥа аҷкәын иажәақәа рыгәра игеит, ҩымшгьы аамҭа ииҭеит иҩыза ашкол ахь дааигаразы.
«Шәазхәыц ишыцәгьаз, закә шәарҭаразгьы иацыз усҟантәи аамҭазы ҷкәына хбыџк имацара Аҟәантә Гәыԥ ицара, аха Шьалуа Денис-иԥа илшеит, – ҳәа еиҭалҳәоит Арда Иналԥҳа. – Дара аҩыџьагь ашкол еицалгеит ахьтәы медалқәа рыманы. Рыцҳарас иҟалаз, иҩыза дышқәыԥшыз аибашьра адәаҿы дҭахеит (Асовет Еидгылеи Финлиандиеи реибашьра абҵара 30, 1939 – хәажәкыра 13, 1940 шш. рыбжьара имҩаԥысуаз ауп зыӡбахә ҳәоу – аред.).
«Жәлар раӷа» диашьоуп ҳәа ихҳәаареи ауниверситетқәеи
Сталин ирепрессиа ашықәсқәа Инал-Иԥа иҭаацәара ааха ӷәӷәа арҭеит. Аԥҳьа, 1937 шықәсазы дҭаркит, нас иеихсны дыршьит иашьа Илларион, «дытроцкиступ» ҳәа (атроцкистцәа ҳәа рзырҳәон Лев Троцки амарксизм атеориа азнеишьас иаиҭаз адгылаҩцәа – аред.). Анаҩс Петроград ақалақь аҟны «Киров иус» дадҳәалоуп ҳәа (1934 шықәсазы асовет политик Киров ишьра ҵаҵӷәыс иҟаҵаны Асовет Еидгыла зегь аҿы арепрессиақәа ирылагеит – аред.) дҭаркит Шьалуа иашьеиҳаб Ипполит, уи усҟан даспирантын, академик Николаи Вавилов напхгаҩыс диман. Абарҭқәа лгәы иазымычҳакәа, Шьалуа иан лыԥсҭазаара далҵуеит, иара ашкол далганы аҵыхәтәантәи аԥышәарақәа аниҭиуаз амшқәа рзыҵәҟьа.
Ателехәаԥшра иаиҭоз аинтервиуқәа руак аҿы Шьалуа Инал-Иԥа еиҭеиҳәоит ашкол даналгоз амаҭәарқәа жәпакы рҟны еиԥшны аихьӡара бзиақәа шимаз, анаҩс хырхарҭак алхра ицәыуадаҩхо аҟынӡа ҳәа, аха аҵыхәтәан афилософиа алихуеит. Москва дцаны дҭалоит Чернышевски ихьӡ зху, афилософиеи, алитературеи, аҭоурыхи Москватәи ринститут, афилососфиатә факультет. Аха «жәлар раӷа» диашьоуп ҳәа уаҟа аҵараҵаха ирымҭеит.
1938 шықәсазы Инал-Иԥа дҭалоит Либкхнет ихьӡ зху Москватәи аҳәынҭқарратә педагогикатә институт, аҭоурыхтә факультет. Аха ари аҵараиурҭагьы алгаха имоуит излагаз Аџьынџьтәылатә еибашьра ду амшала. Иара афронт ахь дцеит, Десна аӡиас ахықәан атанкқәа рҽацәыхьчаратә цәаҳәақәа рыргылара далахәын. Аха уа дыҟанаҵ ӷәӷәала дычмазаҩхан, иԥсадгьыл Аԥсныҟа аара иқәшәеит. Иҵара иациҵеит Аҟәатәи арҵаҩратә институт аҭоурыхтә факультет аҟны, хара имгакәа уи далгеит диплом ҟаԥшьыла.
1943 шықәсазы Шьалуа Инал-иԥа Қырҭтәылатәи АССР Аҭҵаарадыррақәа ракадемиа иатәу Аҭоурыхтә институт аҟны даспирантхоит, ҷыдала аетнографиа аҭҵаара иҽазикуеит. Раԥхьатәи ҭҵаарадырратә темас ишьҭихит аԥсуаа рҟны аҭаацәаратә институт традициала аиҿкаашьа.
1946 шықәсазы Шьалуа Денис-иԥа аҭҵаарадырратә усзуҩ иаҳасабала дрыдыркылеит академик Марр ихьӡ зхыз Аԥсуа ҭҵаарадырратә институт ахь. Араҟа уи аус иуит 1988 шықәсанӡа, дагьынаӡеит аетнографиа аҟәша аиҳабыи, аҭҵаарадырра аҟәша знапы иану аинститут адиректор ихаҭыԥуаҩи рмаҵурақәа рҟынӡа. Шьалуа Инал-Иԥа қәҿиарала еилеигӡон аҭҵаарадырреи, арҵаҩреи, Аԥсны аҳәынҭқарратә музеи аҟны аусуреи.
Шьалуа Инал-Иԥа Ашьхарыуаа рышкол 100 шықәса ахыҵра иазкны Аԥсуа театр аҟны имҩаԥысуаз аныҳәатә хәылԥаз аҟны иқәгылара
Шьалуа Инал-Иԥа, Д. Гәлиа ихьӡ зху Аԥсуаҭҵааратә институт аҟны имҩаԥысуаз аҭҵааратә конференциаҿы
Шьалуа Инал-Иԥа аус ахьиуаз икабинет аҿы истол дахатәоуп, Д. Гәлиа ихьӡ зху Аԥсуаҭҵааратә институт ахыбраҿы
Аҭҵаарадырратә интересқәа
Аҭоурыхтә ҭҵаарадыррақәа рдоктор Иури Анчабаӡе аҵарауаҩ Шьалуа Инал-Иԥа изкны ииҩыз аочерк аҟны иазгәеиҭеит, уи иҭҵаарадырратә усура дшалагаз иаспирантра ашықәсқәа раан. Аԥсны араинқәеи ақыҭақәеи рахь аекспедициақәа рымҩаԥгараан Инал-Иԥа хәыц-хәыц еизганы, афиксациа рзиуан абарҭ ҩ-темак рыла аматериалқәа: аԥсуа нарҭтә епос аҳәамҭақәеи, Аԥсны атопонимикеи, анаҩс уи аматериал аҭҵаареи аклассификациа азуреи рзын. Адиссертациа аус адулараан азҿлымҳара ҷыда аиҭон аԥсуаа рҭаацәаратә бзазашьеи, руаажәларратә ԥсҭазаашьеи ирыдҳәалаз аҵас-қьабзқәа ранҵара.
Инал-Иԥа иҭҵаарадырратә интерес аиҳарак иахьыҟаз аетногенез (ажәлар рхылҵшьҭра – аред.) азҵаарақәеи, аԥсуа жәлар ретникатә ҭоурых азҵаарақәеи рҟноуп.
«Шьалуа Денис-иԥа Инал-Иԥа ҷыдала азҿлымҳара аиҭон аԥсуааи урҭ рыиашьара жәларқәеи – ашәуааи, адыгааи, иара убас еиҳарак аинтерес ду изцәырызгоз аубыхқәеи – дареи рыбжьара иҟаз аҭоурыхтә еимадарақәа зеиԥшраз, лҵшәақәас иҟарҵаз аилкаара», – ҳәа иҩуеит Анчабаӡе.
Шьалуа Инал-Иԥа Аԥсуа литература амчыбжь амҩаԥгараан
Шьалуа Инал-Иԥа иқәгылара, Нестор Лакоба ибаҟа ахьдыргылашаз аҭыԥан ахаҳә ашьҭаҵараан
Аҵарауаҩ хықәкыла дыззааҭгылоз темоуп – аԥсуа бызшәа. 1960 шықәсазы Мушьни Аҳашбеи иареи аԥсуа терминологиатә жәар аиқәыршәареи, аредакциа азуреи рнапы алакын. 1980-тәи ашықәсқәа рзы атәыла аҵараиурҭақәа рҿы аԥсуа бызшәа арҵареи аҭҵаареи иахылаԥшуа акомиссиа ахантәаҩыс дыҟан.
Шьалуа Инал-Иԥа афольклор аҭҵаараҿгьы илшамҭақәа рацәоуп: аԥсуа жәлар рҿаԥыцтә рҿиамҭақәа, ҳаҭалагьы Нарҭаа репос иналукааша аҭҵааҩцәа дыруаӡәкуп. Хәыхәыт Бӷажәбеи иареи рыхьӡқәа еицырҳәоит аԥсуаҭҵаараҿы алитературатә критика ажанр хацзыркыз раҳасабала.
Шьалуа Инал-Иԥа шьаҭанкылатәи иусумҭа ду «Абхазы», ихарҭәааны 1965 шықәсазы иҭыҵыз, Иури Анчабаӡе иажәақәа рыла, аԥсуаа ретногенези, рмилаҭ аҿиара аҭоурыхи, аԥсуа доуҳатә, материалтә культурақәеи ирызку адыррақәа еидызкыло енциклопедиоуп ҳәа иуԥхьаӡар ҟалоит.
Аимакқәа зхылҿиааз ашәҟәи, хәы змаӡамыз архив ацәыӡреи
1976 шықәсазы акьыԥхь абоит амонографиа «Аԥсуаа ретно-культуратә ҭоурых азҵаарақәа». Ари аусумҭа Инал-Иԥа аԥсуа жәлар ретногенез аганахьала иҭҵаарақәа акрызҵазкуа аихшьала рзыҟанаҵоит. «Иазгәаҭатәуп, – иҳәоит Анчабаӡе, – аетногенези аетникатә ҭоурыхи ургәылаланы аҭҵаарақәа рымҩаԥгара усҟан лассы-лассы ашәарҭара зцыз акакәны ишыҟаз. Ажәларқәа рхылҵшьҭра, аетникатә теориақәа реизыҟазаашьа, аҭыԥантәи ауааԥсыра равтохтонтәреи, мамзаргьы џьарантә арахь рықәнагалареи уҳәа ирыдҳәалоу азҵаарақәа, ашәышықәсақәеи азқьышықәсақәеи иргәылсны аҭоурых ахь ухьазырԥшуаз, еснагь аполитикатә ҟазшьа ҵары шьҭырхуан, убри аҟнытә аидеологиатә, ахылаԥшратә усбарҭақәа еснагь рылаԥш ааихымсыхьӡакәа ирышьклаԥшуан».
Ашәҟәы ианыз ақырҭқәа даара иргәамԥхеит, Шьалуа Инал-Иԥа ҵарауаҩк иаҳасабала ҭаха ирымҭо иалагеит, днационалиступ ҳәа ахара идырҵон, «аԥсуааи ақырҭқәеи еичирчарц даҿуп» рҳәон.
1992-1993 шықәсқәа рзтәи Аԥсны Аџьынџьтәылатә еибашьраан Шьалуа Инал-Иԥеи уи иԥәшәмаԥҳәыс Мира Константин-иԥҳа Хотелашьвили аӷацәа иааныркылаз Аҟәа иалаханы иҟан. 1992 шықәса, жьҭаара 22 рзы ақырҭуа гвардиауаа Аԥсуа бызшәеи, алитературеи, аҭоурыхи ринститут (уажәы Д. Гәлиа ихьӡ зху Аԥсуаҭҵааратә институт – аред.) гьангьашрала ианырблы, уи амца иалаблит Шьалуа Инал-Иԥа иусумҭақәеи, инапылаҩырақәеи реиҳараӡак, аҭыжьра иазырхианы иҟазгьы уахь иналаҵаны. Ари даара иааха ӷәӷәахеит аҵарауаҩ изы, уи иԥҳа лажәақәа рыла, иԥсы ахьынӡаҭазгьы аҵыхәтәанынӡа дзалымҵыцкәа дыҟан. Убри абылра аныҟала ашьҭахь, уаҳа иуаҭах дагьыҩнымҵит, ианамухгьы аҩны иҟоу сархив сыхьчап ҳәа, уи иуалԥшьас иԥхьаӡон, уагьы хәы змаӡам адыррақәа еидкылан, ҳәарада.
Иҭаацәеи иҩызцәеи рзааигәара
Арда Иналԥҳа лажәақәа рыла, Шьалуа Денис-иԥа абык иаҳасабала даара дыгәцаракын, дгәыбылҩын. «Иара илшон хаала, аха ухшыҩ азцаратәы, еицырдыруа ауаа рыԥсҭазаарақәа рҟынтә, ма иара ихатә ԥсҭазаара аҿынтә аҿырԥштәқәа ааганы, ауаҩы ишьақәгылара зыда иҟамло апринцип ӷәӷәақәа ҳалааӡара. Ауаа аус бзиақәак рыла рҽалыркаазар, убри алкаашьа, алагәырӷьашьа дақәшәон, убри алагьы иаҳирҵон, аамысҭашәареи, агәымшәареи, агәыҳалалреи, агәадуреи пату рықәҵашьа, ҳаргьы еснагь убас ҳаҟазарц ҳгәаԥхартә еиԥш… Ихы данақәиҭыз аамҭа даара имаҷны иман, аха аԥсшьарамшқәа рааны, анаукатә, ма ауаажәларратә усқәа дырҿымкәа дыҟазар, зегь ҳаиманы ҳшынҭаацәоу Аӡыҩбжьаҟа ҳцон, иашьеиҳаб Ипполит иҭаацәеи иареи ахьынхоз аҩнаҭахьы. Абарҭ ҳцарақәа рааны, ҭаацәашәалатәи ҳаибабара еиӷьу аамҭак ыҟамзар ҟаларын. Ажәытәӡатәи Аԥсныи, аԥсуаа рҵасқәеи рқьабзқәеи, асовет аамҭа афырхацәеи ахҭысқәеи уҳәа ирыдҳәалаз ажәабжьқәа реиҳараӡак, иара убасгьы ҳажәла Инал-Иԥацәа рхылҵшьҭра иазку аҭоурыхқәеи раԥхьаӡа акәны иахьҳаҳаз убри аӡыҩбжьатәи аҩнаҭаҿоуп. Лассы-лассы ҳаб ҳаигалон археологиатә жрақәа ахьымҩаԥысуаз аҭыԥқәа рахьгьы, аҭоурыхтә баҟақәа ҳирбон».
Шьалуа Инал-Иԥа иҭаацәеи иареи
Шьалуа Инал-Иԥеи иԥҳа Ардеи
Шьалуа Инал-Иԥа иҭаацәа дрыгәҭылакны
Шьалуа Инал-Иԥа иԥеи иԥҳаи Адгәыри Ардеи раб иҟынтә ишқәыԥшқәаз ирдыруан Аԥсны аҭоурых иашаҵәҟьа аҭҵаара иацыз ауадаҩрақәа. Аҵарауаҩ ихәыҷқәа ианрызҳа, иԥсадгьыл алахьынҵазы имаз агәҭынчымрақәеи ахьаақәеи рыцеиҩишон. Аха уи адагьы, иара лымкаала иԥсы зыҿҳәараз Аԥснытәи ашьхақәа ргәыбылра диркит ихәыҷқәагьы. Адгәыр Инал-Иԥа убри аҟара ашьханыҟәара игәаԥхеит, дагьазҟазахеит, Ельбрус ашьха ақәцәагьы дхалартә аҟынӡа. Шьалуа Инал-Иԥа аҽықәтәарагьы даара бзиа ибон аҟнытә иԥҳа Ардагьы илгәаирԥхеит.
Шьалуа Инал-Иԥеи уи иҩыза ду Уасил Иуана-иԥа Абаеви, уи Аԥсны дааны даныҟаз аамҭазы
Шьалуа Инал-Иԥа дҽыжәуп
Шьалуа Инал-Иԥа, жәаҳәарада, иԥеи иԥҳаи рзы зегь рыла дҿырԥшыган.
«Сара даара сеигәырӷьон Москва аҵара анысҵоз, саб дансзаауаз, – ҳәа лгәалалыршәоит Арда Иналԥҳа, – урҭ амшқәа еснагь иҭәын аинтерес ду зҵаз аицәажәарақәеи, амузеиқәеи атеатрқәеи рҭааралеи рыла. Шьалуа Денис-иԥа есымша дҳалабжьон адунеи ҳҽаҟәыҭханы ҳаанымхарц, аурыси адунеитәи акультурақәа иахьынӡауа иҵауланы реилкааразы лшарас иҟоу зегьы ҳхы иаҳархәаларц».
Атопонимика ашьҭашәарыцареи, аныҳәаҿақәа рҳәара азҟазареи
Хҭысла ибеиаз аҵарауаҩ иԥсҭазаара аҟынтә иԥҳа иалылкаауеит Шьалуа Инал-Иԥа раԥхьаӡа акәны Ҭырқәтәыла иаҭаауаз аԥсуа делегациа дахәҭакны аԥсуа диаспора дырԥыланы, дрыҿцәажәаны даныхынҳәуаз амш, уа имҩаԥысит хашҭшьа зқәым аиқәшәарақәа. Убасгьы лгәалашәараҿы иаанхеит лаби лареи Шәача акәша-мыкәша рныҟәарақәа, уа иара ианиҵон макьаназы еиқәханы иҟаз аԥсуа ҭыԥхьыӡқәа, хьаас иҟаҵангьы еиҭеиҳәон XIX-тәи ашәышықәсазы арҭ аҭыԥқәа рҿы имҩаԥысуаз ишьаарҵәыраз ахҭыс хьанҭақәа рыӡбахә.
Инал-Иԥацәа рыҩнаҭа ахаангьы асасцәа агхомызт. «Москвантә, Ленинградынтә асасцәа ҳзаауан, саб иҩызцәеи иколлегацәеи ҳҭаауан, урҭ зегь иналукааша хаҭарақәан, – ҳәа еиҭалҳәоит Арда Иналԥҳа. – Аинтерес ду зҵаз аицәажәарақәа ҳаман есымша. Насгьы, Шьалуа Инал-Иԥа астол амҩаԥгашьа даараӡа ибзианы идыруан, аныҳәаҿақәа рышьҭыхраҿы дҟазан, асасцәа еснагь зҿлымҳара дула изыӡырҩуан. Иҩызцәа зегьы реиқәыԥхьаӡара уадаҩуп, уи даара ауаа дырзааигәан, аҩызцәа-адырцәа рацәаҩӡаны иман. Аҭҵаарадырреи, алитературеи рҟны аџьабаа збоз, аԥсуа жәлар рлахьынҵа хьаас измаз иҩызцәеи иареи ешьарак реиԥш еизааигәахеит, убри аҟнытә урҭ зегьы реиқәыԥхьаӡара салагар, аӡәы машәырла дысцәыбжьахар ҳәа сшәоит. Рыхьӡ сҳәоит ихәыҷра шықәсқәа инадыркны иԥсы ахьынӡаҭаз абзиеи-ацәгьеи рҿы ивагылаз, иара иеиԥш Гәыԥ ақыҭа иалҵыз иҩызцәа хҩык рыхьӡқәа: Езыгә Габелиа, Алықьса Гәарамиа, Лев Гармелиа».
Шьалуа Инал-Иԥа иԥсҭазаара аҵыхәтәантәи ашықәсқәа раан хнырҳәышьа змамыз ацәыӡ дуқәа дрыниеит. Иуникалтәыз иархив абылра иинаҭаз ааха изхымгацкәа, Аџьынџьтәылатә еибашьра ахыркәшамҭаз, Аҟәа ақалақь ахақәиҭтәраан дҭахоит иара иԥазаҵә Адгәыр Инал-Иԥа – аҵарауаҩ қәыԥш, афизик, Москватәи акосмостә ҭҵаарақәа ринститут аусзуҩ. Ари аныҟала ашьҭахь аби аҭаацәеи ирыԥсҭазаашьахаз ахаҿы аагара уадаҩуп.
Шьалуа Денис-Иԥа иҷкәын заҵә даниԥха ашьҭахь даҽа ҩышықәса роуп иниҵыз: иԥсҭазаара далҵит 1995 шықәсазы.
Аҵарауаҩ ду иаҳзынижьыз аҭҵаарадырратә ҭынха даараӡа амҽхак дууп: уи аҭҵааразы мацара аспециалистцәа ԥыҭҩык адыԥхьаланы акыр аџьабаа абара аҭаххоит. Иусумҭақәа интересуп аетнографцәеи, аҭоурыхҭҵааҩцәеи, алитератураҭҵааҩцәеи рзыҳәан еиԥш, аԥсуаа ажәытәтәи рыбзазашьеи, рҟазшьақәеи, рҵасқәеи, рқьабзқәеи инарҭбааны еилызкаарц зҭаху зегьы рзы.
Аԥсуааи ашәуааи: иуникалтәу амилаҭтә культура аныҟәгаҩцәа
Аԥсуа-абаза жәлар – зхатәы милаҭтә культуреи, атрадициақәеи змоу жәларуп, урҭ зқьышықәсала ашьақәгылара иаҿыц, иахьанӡагьы еиқәханы иҟоу рацәоуп. АААК аинформациатә портал аԥхьаҩцәа ирыдаагалоит, зхылҵшьҭреи зҭоурыхи еизаку аԥсуааи ашәуааи рыбзазара, рнапҟазара ахкқәа, рмилаҭтә ҵас-қьабзқәа уҳәа ирызку аетнографиатә очеркқәа рцикл.
Аԥсуааи ашәуааи (абазақәа) – аҩада-мраҭашәаратәи Кавказ иқәынхо, Кавказ иашьагәыҭу аԥсуа-адыга жәларқәа ргәыԥ ахь иаҵанакуа аиашьаратә жәларқәоуп. Зқьышықәсала иаауа рҭоурых иацны иааиԥмырҟьаӡакәа иҿион арҭ ажәларқәа иуникалтәу, даҽа шьоукы ртәы иаламҩашьо ркультурагьы.
Аԥсуаа, 1867 шықәса
Аԥсуаа ахьынхоз аҵакырадгьыл
Ажәытәӡатәи аамҭақәа инадыркны аԥсуа жәлар абарҭ ахьӡқәа рыла аҭоурых иадыруан: «абаӡа», «аӡеха», «апхаза», «абхазы», «абаза». Рхы иазырҳәоит «апсуаа», ртәыла иашьҭоуп – «Аԥсны» ҳәа.
Ҭоурыхла аԥсуа жәлар ықәынхон Егры аӡиас инаркны Бзыԥ аӡиас аҟынӡеи – Аԥсны ду ҳәа изышьҭаз атәыла ахәҭа, нас Бзыԥ аӡиас инаркны Мӡымҭа аӡиас аҟынӡеи – Аԥсны хәыҷы.
Аԥсуа, Урыстәыла ажәларқәа ренциклопедиа аҟынтә иаагоу асахьа СПб, 1877 шықәса
Иахьазы Аԥсны аҳәынҭқарратә ҳәаақәа ирыбжьаку аҵакырадгьыл наӡааӡоит мрагылара аӡиас Егры инаркны, мраҭашәара аӡиас Ԥсоу аҟынӡа. Аҩадахьала аҳәаа цоит Кавказтәи ашьхеибаркыра ала. Аԥсны ауааԥсыра рхыԥхьаӡара 250 нызқьҩык рҟынӡа ыҟоуп, урҭ рҟынтә милаҭла иаԥсыуаау – 120 нызқьҩык рҟынӡа инаӡоит. Еиуеиԥшым адыррақәа рыла, 200 нызқьҩык инадыркны 500 нызқьҩык рҟынӡа аԥсуаа рҭоурыхтә ԥсадгьыл анҭыҵ инхоит. Аҳәаанырцә инхо аԥсуа диаспора раӷьырак XIX-тәи ашәышықәсазы мчыла зыԥсадгьыл иахцаз ҳџьынџьуаа рхылҵшьҭрақәа роуп.
Аԥсуаа ркультуреи рытрадициатә бзазареи
Аԥсуаа ҳазхылҵыз ажәлар амегалиттә культура аԥҵаҩцәас иԥхьаӡоуп (амегалитқәа – ацаҟьа дуқәа ирылху аргыларақәа – аред.) Мраҭашәаратәи Кавказ, ҳера ҟалаанӡа III-тәи азқьышықәсазы иҿиоз. Ҳера ҟалаанӡа I-тәи азқьышықәса алагамҭазы аиха ахархәашьа рҵеит, ҳера ҟалаанӡа VIII–VII-тәи ашәышықәсазы адунеиаҿы егьырҭ ажәларқәа раԥхьа аиха аҟаҵашьеи аус адулашьеи зҵаз иреиуоуп.
Аџьаз иалху аихақәа, ихьшәоу аџьаз аамҭа
Аԥсны Аҳәынҭқарратә Музеи /Наала Аҩӡԥҳа
Аџьаз иалху аиха, афрагмент, ихьшәоу авџьаз аамҭа
Аџьаз иалху аҟама афрагмент, ихьшәоу аџьаз аамҭа
Адунеи аиҿкаашьазы аԥсуаа ирымаз ргәаанагара зеиӷьыҟам ала ианыԥшуеит аишьцәа Нарҭаа ирызку аԥсуаа рфырхаҵаратә епос. Адунеитә фольклор ижәытәӡатәиу абаҟас иԥхьаӡоу Нарҭаа репос – ауааԥсыра зегьы еицыртәу литературатә ҭынха мацарам, аԥсуа жәлар рҭоурых злаҭуҵааша хыҵхырҭа дууп. Ари аепос ахь иаҵанакуа аҳәамҭақәа рҟны иаарԥшуп ажәлар рсоциалтә-економикатә, ркультуратә ҿиара еиуеиԥшым аетапқәа: аматриархат аамҭа инаркны акласстә еизыҟазаашьақәа рышьақәгылара аҟынӡа.
«Нарҭаа рҳәамҭақәа» иану асахьа, Леуарса Быҭәба
Аԥсны ахаангьы иаԥымызт атәра, адгьыл еснагь анхацәа иртәын. Амхәырсҭақәа ҭаацәала доусы ртәқәа рыман. Абнақәеи архақәеи зегьы еицырзеиԥшын. Асоциалтә еиҩшара ыҟан, аха адгьыл зегьы аҳцәа иртәны ҳәа иҟамызт, анхацәа дара рыдгьыл иқәаарыхуан. Абжьарашәышықәсазы атәыла ауааԥсыра раӷьыраҩык анхацәа ракәын. Иара убри аан аҭауадцәеи анхацәеи ахәԥҳара рыбжьан, аҭауад ихшара анхацәа дриҭон, рыҩнаҭаҿы драаӡарц, аҵас-ақьабз идырҵарц.
Жәытә-натә аахыс аԥсуаа арахәааӡареи, ашьхааӡареи, адгьыл ақәаарыхреи рнапы алакын. Ацәеи амҿи аус рыдулашьа рдыруан, иӡахуан, ихахон, анышәаԥшь ркуан, ачысмаҭәа ҟарҵон. Аха убри аан урҭ ахәаахәҭра иадҳәаламызт, раарыхра, ма раалыҵ аҭиира хьымӡӷыршьон, аибашьра-фырхаҵарала иааиуа ажәлар рзы уи иаԥсам усуп ҳәа рыԥхьаӡон. Аԥсуаа рынхамҩа аԥсабаратә ҟазшьа аман.
Асахҭан хчы
Ақәҵатәы, ареконструкциа
Ахьтәы рахәыцла аӡахышьа, XIX-тәи ашәышықәса аиҩшамҭа
Инапылаҟаҵароу ауарҳал, афрагмент
Итрадициатәу аԥсуа орнамент зну, инапылаҟцароу ампахьшьы, афрагмент
Аԥсны – наџьнатә аахыс аҩыҟаҵара ахьҿиоз адунеи аҭыԥқәа иреиуоуп. Араҟа аҩы ҟарҵо иалагахьан ҳера ҟалаанӡа акыр азқьышықәсақәа раԥхьагьы. Абри дыршаҳаҭуеит археологиатә ԥшаарақәа. Ҳера ҟалаанӡа III-II азқьышақәсақәа раан иргылаз адольменқәа (амегалиттә культура аргыларақәа – аред.) рҟны иԥшааз аирыӡқәа ажь агәаӷьқәа рҭаԥсан. Гәдоуҭа азааигәара ишьҭоу Бамбоура ақыҭаҿы иԥшааз аџьазтә статуетка – аԥаҭхь зку ауаҩы исахьа аман, иара аныҟаҵаз аамҭа ҳәа ишьақәдыргылеит ҳера ҟалаанӡа II-тәи азқьышықәса.
Аԥсуаа рынхарҭақәа, рмилаҭтә маҭәа, рчысхкқәа
Жәытә-натә аахыс аԥсуаа иахьааҳаракыз ахәқәа рҿы нхарҭа ҭыԥс иалырхуан. Аҩны дыргылон агәара ҟьаҟьа ду агәҭаны, уи иацәыхарамкәа идыргылон егьырҭ анхамҩатә хыбрақәа, ажәбоура, акәтыҵра, аца, аказарма уҳәа. Амхәырсҭақәеи, абаҳчеи, ашьхымзагәареи зегьы аҩны иазааигәан. Аԥсуа игәараҭа ахаҿра иахьанӡагьы аҽамԥсахыцт: ақалақь уналсны амҩаду уаныланы уҿынаухар, ана-ара аҳаракырақәа рҿы улаԥш нарықәшәоит аҩнқәа.
Аҩны адәахьала, Анхәа ақыҭа
Аҷандара ақыҭ
Иахьатәи аԥсуа гәараҭа, ақыҭа Дәрыԥшь
Атрадициатә нхарҭақәа – быцала ишышны ишьҭыху, аҭырас хыбра змоу аҩнқәеи аԥацхақәеи роуп. Аԥацха хәыҟаҵарҭас иҟан, агәҭаны ахәшҭаарамца еиқәын, архнышьна ахакнаҳан. Ахәшҭаара еснагь иԥшьоу аҵакы аман аԥсуаа рҿы. Аҩажәатәи ашәышықәса аиҩшамҭазы аԥсуаа идыргыло иалагеит ашьаҟақәа ирықәгылоу аӷәтәы ҩнқәа – акәасқьақәа. Ас еиԥш иҟаз аҩнқәа аҟауар ала ирхыбуан, аҩны ауразоуроу абарҵа аҿаркуан, амҿы ҭаԥҟаны идырԥшӡон.
Аҩны арԥшӡара ахкқәа
Итрадициатәу ахацәа рымаҭәа шьақәгылан абарҭ ашәҵатәқәа рыла: акәымжәы, акаба, ашьамхы аҩахыс иҭбааз аиқәа, ауапа, ахҭырԥа ма ахылԥарч, амаҟа, нас уи иадҳәалаз аҟама.
Анхаҩы ишәҵатәы аҩны иҟаҵоу аласа иалхны, напыла иҟаҵоу абамбатәы ҳәынҵәрақәа ҿаҵаны. XIX-тәи ашәышықәса
Инапылаҟаҵароу аԥарда
Аҳәса аҵкы ршәырҵон, агәы дырԥшӡон еиврыԥххаа еибаркыз ачаԥразқәа рыла. Анҭыҵга ҵкы дырԥшӡон араӡны маҟала.
Аҳәса маҭәа, ареконструкциа
Ахацәа рымаҭәа
Аԥсуа милаҭтә чысхкқәа даара ибеиоуп. Ихадоу аԥсуа чыс – аџьықәреи шылала ируа абысҭа ауп, уи иадыркылоит еиуеиԥшым ацыфақәа: ашә, акәац, акәтыжь, акәтаӷь, уи зегь зхьыршьуа – аҟәыд, асызбал, арашых-сызбал, ахарҵәы-сызбал, ачаԥақәа. Ачысхкқәа шамахамзар зегьы аиаҵәареи, аххылақәеи рыла идырхаауеит, зегь реиҳа ахархәара змоу –апырпыл иалырхуа аџьыка ҟаԥшь ауп.
Алашарбага, афрагмент
Аихатәы ԥсынгьари, арыҭәа, аиаҳәа, аихатәы кыгақәа – аԥса аӡрыжәразы ахархәара змаз
Абаза жәлар
Аԥсуаа хылҵшьҭрала зегь реиҳа ирзааигәоу ашәуаа роуп, рхы иазырҳәоит «абаза» ҳәа. XIV-тәи ашәышықәсанӡа абазақәа нхон аҩада-мраҭашәаратәи Амшын Еиқәа аҿықәан. Абазақәа рабдуцәа Кавказ ашьхарахь еихо иалагахьан VI-тәи ашәышықәса инаркны. Уи зыхҟьаз ҳәа еиуеиԥшым амзызқәа рыӡбахә рҳәоит: VI-тәи ашәышықәсазтәи византиааи аџьамцәеи реибашьрақәа, VIII-тәи ашәышықәсазы арабцәа рқәылара, аҭаҭар-монголцәа ржәылара, уи ашьҭахь аԥсуа аҳра аилаҳареи, анаҩс XIII-тәи ашәышықәсазы аҳрақәеи аҭауадцәеи дара-дара реибашьрақәа.
Абаза ҭыԥҳаҵәа, Ҟәыбинатәи аобласт, ақыҭа Биберды, 1870—90—тәи ашықәсқәа
Д.И. Ермаков ифотосахьа
Абазақәа нхо иалагеит аӡиасқәа Лаба, Уруп, Зеленчук хәыҷи, дуи, Ҟәыбина рыԥшаҳәақәа рҟны. Иахьазы ижәпаҩны инхоит Ҟарачы-Черқьессктәи Ареспублика абарҭ ақыҭақәа рҟны: Гәымлоуқыҭ, Ҟәыбина, Ԥсыж, Ҟара-Пагәа, Ельбырӷан, Инџьықь-Ҷкәын, Ҭапанҭа, Абаза-Ҳабла, Мало-Абазинск, Хәажә ду, Хәажә хәыҷы, Аԥсуа, Кәаидан. 2010 шықәсазы имҩаԥгаз Урыстәылазегьтәи ауааԥсыра реиқәыԥхьаӡа алҵшәақәа рыла, абазақәа 43 нызқьҩык ыҟоуп.
Ашәуа қыҭа Зеленчук-Лоу 1890-тәи ашықәсқәа (иахьатәи Инџьықь-Ҷкәын, Ҟарачы-Черқьесиа)
Италиатәи аныҟәаҩ Карла Серена Аԥсны лаҭаара аан, аԥсуа мҩаԥгаҩцәа дрыцны.
Ашәҟәы «Аԥсныи аԥсуааи урыстәылатәи апериодикаҿы» аҟынтә
Еицаҳзеиԥшу абызшәеи, еигәыцхәу абызшәақәеи
Аԥсуааи абазақәеи – ижәытәӡатәу жәларуп, урҭ зыршаҳаҭуа акакәны иҟоуп дара рбызшәа архаикара. Хә-нызқь шықәса раԥхьа аԥсуа-адыга жәларқәа еицырзеиԥшыз абызшәа х-махәҭакны еиҿыҵит: аԥсуа бызшәа, адыга бызшәа, аубых бызшәа. Ажәытә аԥсуа бызшәа адиалектқәеи ацәажәашьақәеи рацәаны иаман. Хәыҷы-хәыҷла цәажәашьак змаз, иаҳа еизааигәаны инхоз ахылҵшьҭрақәа дара-дара рҽеидыркылон, аҳрақәа аԥырҵон. Ус ишнеиуаз, VIII-тәи ашәышықәсазы дара зегь еидыланы иаԥырҵеит аҳәынҭқарра – Аԥсуа аҳра. Убас ишьақәгылеит еизаку аԥсуа жәлар, еизаку аԥсуа бызшәагьы ҿио иалагеит.
Абазақәа, Муса Габулов (арыӷьарахьала актәи) иқыҭауаа дрыцны, Ҟәыбинатәи аобласт, ақыҭа Биберды, 1870—90-тәи ашықәсқәа
Ашьха анхыҵ ицаз аԥсуа хылҵшьҭрақәа Аԥсныи дареи ԥсабаратә ҳәаас ирыбжьаз Кавказ ашьха ҳаракырақәа ракәын. Уи абзоурала абаза жәлар хазы рышьақәгылара алыршахеит, убас хазы иҿион абаза бызшәагьы. Аҭҵааҩцәа ишазгәарҭо ала, абаза бызшәа ашьхарыуа диалект иаҳа аԥсшәа иазааигәоуп. Убри азыҳәан ирыԥхьаӡоит, ари адиалект ныҟәызго ашьхарыуаа, ҭаԥанҭаа раҵкыс иаҳа ихьшәаны Аԥсны иқәҵны ицеит ҳәа.
Ашәуа кәымжәи акабеи
Аетнографиатә музеи Бибарқыҭ
Аԥсуаа абазақәеи рдинхаҵара
Абазақәа иахьатәи аамҭазы асуниттә ҟазшьа змоу амсылманра ныҟәыргоит. Аԥсуаа реиҳараҩык ракәзар – иқьырсианцәоуп. Аха аҩ-жәларык иахьа уажәраанӡагьы атрадициатә нцәахаҵара ааргоит. Иаҳҳәап, аԥсуааи абазақәеи анкьатәи аамҭақәа рзы аҵлақәа анашанатә мчы рымоуп ҳәа харҵон. Аҵак ҷыда рыман аԥсабаратә цәырҵрақәа, адыд-амацәыс реиԥш иҟаз. Иҟан, иахьанӡагьы еиқәхоуп анцәахәқәа рсистема, иаҳҳәап, Ажәеиԥшьаа – ашәарыцареи абнатә ԥстәқәеи аԥсаатәқәеи рынцәахәы, Афы – адыд-мацәыс анцәахәы, Џаџа – аарыхра, аҽаҩра анцәахәы, Арышна – аӡахреи ахахареи рынцәахәы, Ӡаҳкәажә уҳәа убас ирацәаҩны.
Абазақәа рыбзазара аҷыдарақәаки, рнапҟазара ахкқәеи
Абазақәа адгьылқәаарыхреи арахәааӡареи рнапы алакын. Аԥсуаа реиԥш шьхацан арахә ашьхарахь иргон, уа ирбон. Ашәуаа рбаҳчақәа рҿы ирызҳауан аҵәаҵлақәа, аҳаҵлақәа, абгыӡра, акаҵахәыр, араса. Ашьхааӡара араҟагьы хадара зуаз акакәын.
Акерамикатә хмыҷыр.Абжьаратә шәышықәсақәа. Ақыҭа Ельбырӷан азааигәара иԥшаауп
Акерамикатә мкьаҭ. Инықәырԥшны 2000 шықәса ахыҵуеит. Санкт-Петербургтәи аҵарауаа-археологцәа ражәақәа рыла. ҞЧА Ашәуа раион аҟны игылоу Ахан Адиух ашьапаҿы иԥшаауп
Алу, ахаҳәқәа ирылху 18-тәи ашәышықәса
Аҳәса рнапы ианын ацәеи ауаса хәыи аус рыдулара. Ахацәа – амҿи, аихеи, ахаҳәи аус рыдырулон. Ҳаҭыр рықәын ажьицәа, урҭ абџьаргьы ркәон – аҟамақәеи аҳәақәеи.
Адырды 19-20-тәи ашәышықәса
Аџьазтә шәышықәсахьы иаҵанакуа аҳәса рырԥшӡагақәеи адыргақәеи. Абжьарашәышықәсазтәи аибашьыгатә еиха афргамент. Иԥшааит Аетнографиатә музеи Бибарқыҭ адиректор Муҳамед Тыкәа, ақыҭа Ельбырӷан азааигәара
Ашәуаа рытрадициатә нхарҭақәа – ишышны иҟаҵаз аҩны аазыгьежьқәа ракәын. XIX-тәи ашәышықәса анҵәамҭазы идыргыло иалагеит аӷәтәы ҩнқәа, аихатәы хыбра рыҭаны. Агәараҭа иҭагылан акы, ма ҩба-хԥа ҩны, урҭ руакы асасцәа ирызкын, иара убас анхамҩатә хыбрақәа.
Ақәчага аишәа
Аҟәыдыршьшьыга
Ашәуаа рмилаҭтә чыс беиоуп акәац лыхқәеи, акәтыжьи аԥсаатә жьи рыла, ирацәоуп иара убас ахшхырҵә, ауҭраҭыхқәа ирылху афатә хкқәа. Еицырдыруеит итрадициатәу абаза чыс «кәтыжьӡырӡа» – акәтыжь чаԥаны.
Аԥсуааи абазақәеи шәышықәсала рхатәы милаҭтә культура аԥырҵон, уи иахьа уажәраанӡагьы аиқәырхара рылшеит. Иахьатәи аглобализациа аамҭазы ицәырҵит ахеиқәырхареи амилаҭтә культуреи рыҿиара иаԥырхагоу ашәарҭара ҿыцқәа.
Адиаспора Санкт-Петербург
Абаза жәлар рхаҭарнакцәа раԥхьатәи реиԥылара мҩаԥысит Санкт-Петербург
Санкт-Петербург инхо аԥсуа-абаза диаспора реиԥылара раԥхьаӡа акәны имҩаԥысит АААК аԥшьгарала.
Адунеизегьтәи аԥсуа-абаза конгресс аԥшьгарала еиҿкааз аԥсуа-абаза милаҭ рхаҭарнакцәа реиԥылара раԥхьаӡа акәны Санкт-Петербург имҩаԥысит амҽыша, абҵара 11 рзы.
Витали Лазариа, Боча Аџьынџьал, Игор Ахба Санкт-Петербургтәи аԥсуа-абаза диаспора реиԥылараҿы
Санкт-Петербург иҟоу ҞЧА есымшатәи ахаҭарнак Шамил Курбанов
АААК Иреиҳаӡоу ахеилак ахантәаҩы ицхырааҩ Кан Ҭаниа
Кан Ҭаниа, Шамил Курбанов, Мураҭ Мыкәа, Аҳмаҭ Аппаков Санкт-Петербургтәи аԥсуа-абаза диаспора реиԥылараҿы
Икоммерциатәым аилазаара «Алашара» анапхгаҩы Мураҭ Мыкәа
Санкт Петербург иҟоу АААК аофис ауснагӡатә диерктор Михаил Калинкини иԥшәмаԥҳәыс Иринеи
Аиԥылара далахәын Урыстәылатәи Афедерациаҿы иҟоу Аҭакзыԥхықәу, Азинмчра нагӡа змоу Аԥсны Ацҳаражәҳәаҩ Игор Ахба. Иара ииҳәаз игәаанагарала, ас еиԥш иҟоу аиԥыларақәа аԥсуа-абаза диаспора реидкылара иацхраауеит, уажәы иахьымҩаԥысыз Санкт-Петербург ақалақь аҿы мацара акәымкәа, адиаспора ахьынхо егьырҭ атәылақәа рҟынгьы.
«Даараӡа исгәаԥхеит. Аристцәа ҿарацәа срыцықәланы скәашар сҭаххеит. Зегь шьахәны еиҿкаан, иазхәыцын. Насыԥ сымоуп абас еиԥш ахҭыс хазына сахьалахәыз», – иҳәеит Ацҳаражәҳәаҩ.
Игор Ахба инаҵшьны иазгәеиҭеит, аԥсуа-абаза жәлар рбызшәеи, ркультуреи, рытрадициақәеи рыхьчараҿы, иара убас Аԥсны иазку иҵабыргу аинформациа адуеи аларҵәараҿы АААК инанагӡо ароль хада.
Санкт-Петербург иҟоу Ҟарачы-Черқьессктәи Ареспублика есымшатәи ахаҭарнак Шамил Курбанов, ари ахәылԥаз иаҭааз иакәзаргьы, аиԥш зеиԥшу аиԥыларақәа аҵак ду рымоуп ҳәа азгәеиҭеит.
«Урҭ хымԥада имҩаԥгалатәуп, ҳауаажәлар лассы-лассы еибабаларц азы, иааигәаны еибадырырц, доусы дзакәу, дзызҟазоу ааирԥшырц азы. Ҳаицгәырӷьаларц азы абас ҳаиқәшәалароуп», – ҳәа иажәа хиркәшеит Курбанов.
Абри ахҭыс иазку афотолента ахәаԥшра >>
ҞЧА иҟоу зхала зхы ҳәаақәызҵо, икоммерциатәым аилазаара «Алашара» анапхгаҩы Мураҭ Мыкәа иазгәеиҭеит, аԥсуа-абаза жәлар рхаҭарнакцәа адунеи ду иԥсаҟьаны ишалаԥсоу, урҭ реидкыларазы ашьаҿа ӷәӷәақәа шыҟаҵатәу.
«Ажәлар еидаҳкылар ҳҭахызар, еицны иҿиаларц, рҿаԥхьа ицәырҵуа апроблемақәа рыӡбалартә иҟаларц азы, усҟан адунеи зегь иалаԥсоу ҳажәлар еидкылатәуп. Абра уаха ҳахьыҟоу ҳгәы иазҳауеит, агәахәара ду ҳнаҭоит ҳашьцәа абас еиԥш аҵак ду змоу аиԥылара ахьеиҿыркааз», – ҳәа иҳәеит иара.
Саид Қриа Санкт-Петербург имҩаԥысыз аԥсуа-абаза диаспора рыхәылԥаз аҟны
Артистцәа Андро Гукасиан, Артур Оганесиан Владислав Рашкови Санкт-Петербургтәи аԥсуа-абаза диаспора реиԥылараҿы
Адыгатәи акәашаратә ансамбль «Нарҭ» Санкт-Петербург имҩаԥысыз аԥсуа-абаза диаспора рыхәылԥаз аҟны
Аиԥылара иаҭааит аҿар рацәаҩны, еиҳаракгьы Санкт-Петербургтәи иреиҳау аҵараиурҭақәа рыстудентцәа, абаза жәлар рхаҭарнакцәа. Зегьы иазгәарҭон ахәылԥаз иамаз ацәаҩа ҷыда.
«Питер амра маҷны иԥхоит. Убри аҟнытә ас еиԥш иҟоу аиԥыларақәа уанрылахәу, Аԥснытәи амра абараҟагьы иԥхошәа угәы иабоит. Ҳхеибамыршҭлароуп, ҳаицхыраалароуп – ҳәа азгәалҭеит Аԥснытәи иааз астудент Арина Ҷкадуаԥҳа.
Санкт-Петербург инхо аԥсуааи абазақәеи абас мҽхакы ҭбаала имҩаԥысыз раԥхьатәи реиԥылара иалахәын 120-ҩык ауааԥсыра
Аибадырреи аиҩызахареи: Санкт-Петербург аԥсуааи абазақәеи реиԥылара шымҩаԥысыз
Асасцәа – Санкт-Петербург инхо аԥсуааи абазақәеи раԥхьатәи реиԥылара иаҭааз
Ахәылԥаз ахь иааит зынӡа иқәыԥшқәоу ҳџьынџьуаагьы
Аныҳәа иалахәыз ахәыҷқәа ԥсыуала икәашеит
Мактина Шьакаиа-Тлехуговеи Ҭемыр Тлехугови Санкт-Петербургтәи аԥсуа-абаза диаспора реиԥылараҿы
Адаул асҩы қәыԥш Саид Қриа дықәгылоит Санкт-Петербург инхо аԥсуааи абазақәеи раԥхьатәи реиԥылараҿы
Аиԥылара амҩаԥгаҩ Лина Егзакь абаза бызшәала ашәа налыгӡоит
Аконцерт аҿы аԥсуа, абаза ашәақәа рҳәон. Афото аҟны: Аԥснытәи ашәаҳәаҩ Линда Хышԥҳа
Ансамбль «Нарҭ» рықәгылара
Ансамбль «Нарҭ» иалоу аҭыԥҳацәа адыга жәлар рыкәашара нарыгӡоит
Адыга кәашаратә ансамбль «Нарҭ» ақәгылара
Ахәылԥаз иаҭааз асасцәа Амина Паштова, Мадина Егзакь
Асас хәыҷы ачысқәа ргьама ибоит
Аиԥылара иалахәыз ахәыҷқәа рыбжеиҳараҩык милаҭ маҭәала еилаҳәан
Урыстәыла иҟоу Аҭакзыԥхықәу, Азинмчра нагӡа змоу Аԥсны Ацҳаражәҳәаҩ Игор Ахбеи аԥсуа шәаҳәаҩы Ана Агрԥҳаи
Агәаҳәара змаз зегьы иҷыдоу анкета харҭәааны Аконгресс иалалар рылшон
Ахәылԥаз иаҭааз Аԥснытәи астудент Арина Ҷкадуаԥҳа аиԥыларазы лгәаанаара лҳәоит
Адунеизегьтәи аԥсуа-абаза конгресс аԥшьгарала еиҿкааз Санкт-Петербург инхо аԥсуа-абаза жәлар рхаҭарнакцәа реиԥылара раԥхьаӡа акәны имҩаԥысит амҽыша, абҵара 11 рзы.
Санкт-Петербург инхо аԥсуааи ашәуааи абҵара 11 рзы еиԥылеит, еибабарц, иаҳа ибзианы еибадырырц, анаҩсгьы иааигәаны еиҿцааларц азы. Абас еиԥш зымҽхак дуны имҩаԥысуа раԥхьатәи еиԥыларан ари. Аиԥылара иалахәын 120-ҩык инареиҳаны ауааԥсыра.
Абри атәы еиҳа инарҭбааны>>
АААК Иреиҳаӡоу ахеилак ахантәаҩы ицхырааҩ Кан Ҭаниа еизаз ирзеиҭеиҳәеит аиԥылара хықәкы хадас ишамоу – Санкт Петербург инхо аԥсуа-абаза жәлар рхаҭарнакцәа реибадырреи, аимадара рыбжьаҵареи. Кан Ҭаниа иазгәеиҭеит ари ахықәкы шынагӡоу, ишазгәаҭоу анаҩстәи аимадареи аиҿкаара ҿыцқәа раԥҵареи рзы агәҭакқәа.
Аиԥылара аҳәаақәа ирҭагӡаны имҩаԥысыз аконцерт аҟны иқәгылеит Санкт-Петербург инхо аԥсуа-абаза артистцәа, аратәи адыга кәашаратә ансамбль «Нарҭ».
АААК иаарту Адискуссиатә клуб ӡырнагеит
Раԥхьатәи афестиваль "Абаза": атрадициа бзиа ахыҵхырҭақәа
Аконгресс ахаҭарнакцәа Тҟәарчал араион ауааԥсыра ирԥылеит
Адунеизегьтәи аԥсуа-абаза конгресс ахаҭарнакцәа Тҟәарчал араион ауааԥсыра ирԥылеит ахаша, абҵара 14 рзы.
АААК ахаҭарнакцәа абҵара 14 рзы Тҟәарчал араион иаҭааны еиҿыркааит, иагьымҩаԥыргеит аҭыԥантәи ауааԥсыра рԥылара, ирзеиҭарҳәеит Аконгресс аӡбахә, уи аусура ахықәкқәеи ахыдҵақәеи зеиԥшроу.
Аконгресс ауснагӡаратә маӡаныҟәгаҩ Инар Гыцба имҩаԥигоз апрезентациаҿы иазгәеиҭеит АААК аусура ахырхарҭақәа ишыруаку – ақыҭаҿы инхо ауааԥсыра рыԥсҭазаара аиӷьтәра. Иара еиҭеиҳәеит убасгьы Аконгресс аилазаашьа зеиԥшроу, уи ԥхьаҟатәи гәҭакқәас иамоу ртәы.
Аконгресс ауснагӡаратә маӡаныҟәгаҩ Инар Гыцба
Аиԥылараҿы дықәгылеит иара убас Аконгресс Иреиҳаӡоу ахеилак алахәыла Виачеслав Чрыгба. Иара ҷыдала иазгәеиҭеит, Аконгресс политикатә еиҿкаарам, ҳажәлар иаԥырҵаз еиҿкаароуп ҳәа.
«Иреиҳау хықәкыс иҟоу – аглобализациа аамҭа аламӡра ауп, ҳбызшәеи ҳкультуреи реиқәырхара ауп», – иҳәеит Чрыгба, иагьациҵеит Аконгресс амчала адунеи иалаԥсоу аԥсуа-абаза жәлар рхаҭарнакцәа зегьы реидкылара шалшо, иҵегь аус бзиақәа рацәаны рынагӡарагьы шыҟало.
Аиԥылараҿы иӡырган АААК аинформациатә портал. Аинфопортал апресс-маӡаныҟәгаҩ Саид Барганџьиа еиҭеиҳәеит асаит аҟны ишҭыҵуа Аконгресс аусура иазку ажәабжьқәа, иара убас аԥсуа-абаза милаҭ рыԥсҭазаашьеи, ркультуреи, рҭоурыхи, ретнографиеи ирызку аматериалқәа. Арҭ анҵамҭақәа ирымоу аинформациатә ҟазшьа инаваргыланы, хықәкыс ишрымоу Аԥсны абзиаӡбахә адунеи аларҵәара.
Иҭыҵуа аматериалқәа зегьы ф-бызшәак рыла ишқьыԥхьхо: абаза бызшәа, аԥсшәа, аурысшәа, аҭырқәшәа, англыз бызшәа, араб бызшәа рыла. Иахьазы асаит хә-бызшәак рыла аусура иалагахьеит, араб бызшәатә версиа макьаназы аус адулара иаҿуп, уигьы хара имгакәа иаартхоит.
Барганџьиа еизаз ирзеиҭеиҳәеит апортал аҟны аҽҭаҩра иунаҭо алшарақәа ртәы.
«Изҭаху зегьы апортал аҟны рыҽҭарҩыр рылшоит, уа еизгоу ахархәаҩцәа рбаза ҭырҵаар ҟалоит, уи абзоурала аԥсуа-абаза етнос ахаҭарнакцәа адунеи ҭыԥс иахьынхозаалак рыԥшаара улшоит», – ҳәа азгәеиҭеит АААК апресс-маӡаныҟәгаҩ.
Аиԥылараҿы иқәгылеит АААК аҟны иаԥҵоу Аҿар рхеилаки, Аҳәса рхеилаки рнапхгаҩцәа. Убас, Аҿар рхеилак анапхгаҩы Леван Торчуа еиҭеиҳәеит Аконгресс аусура дахьалахәу иара хаҭала иинаҭаз ацәаныррақәа ртәы.
«Сара Аконгресс ахь сааит егьырҭ реиԥш «аԥеиԥш лаша аргыларазы», аха сгәы иаанагон, сара сҭыԥ хәыҷуп, хаҭалатәи слагала маҷхоит ҳәа. Аха нас лассы еилыскааит, Аконгресс аҿы уанааи, раԥхьаӡа иргыланы уазусҭахарц иуҭаху шалхтәу: аус зуа амеханизм ду аҟны абру хәыҷык уаҩызахо, мамзаргьы ҳтәылаҿы аԥсҭазаара аиӷьтәра иазынархоу амеханизм ахаҭа аус азыруа уакәхо. Абри аҩбатәи алсхит сара. Уи дарбанзаалак иара иҭыԥ аҿы иҟаиҵалар илшоит, доусы иҩны-игәараҭа ахаҿра арԥшӡара инаркны иқыҭа ма иқалақь рҟны аԥсҭазаара аиӷьтәра аҟынӡа», – ҳәа азгәеиҭеит Торчуа.
АААК ахаҭарнакцәеи Тҟәарчал араион ауааԥсыреи реиԥылара
Тҟәарчал араион ауааԥсыреи Аконгресс аусзуҩцәеи реиԥылара
АААК аҟны иаԥҵоу Аҳәса рхеилак анапхгаҩы Гета Арӡынԥҳа иалылкааит ахеилак аусура ахырхарҭа хадақәа.
Раԥхьаӡа иргыланы, Аԥсны иахьаҵанакуа активра аазырԥшуа аҳәсақәа реидкылара, анаҩс Аԥсны анхарҭа ҭыԥқәа зегьы рҟны АААК аҳәса рхеилак араионтә ҟәшақәа раартра. Нхарҭа ҭыԥцыԥхьаӡа ахатәы «тәылауаҩшәҟәы» азырхиахоит, уи лшарақәас иамоу, аекономика арҿиаразы мчхарас иамоу зныԥшуа ҳәа еиҭалҳәеит Арӡынԥҳа.
Тҟәарчал араион ахада Аида Чачхалиаԥҳа излалԥхьаӡо ала, аиԥылараҿы излацәажәаз аидеиақәеи ахықәкқәеи хымԥада аԥсҭазаара иаларҵәахоит.
«Ҳара аҿар бзиа ҳамоуп, иҳамоуп иара убас активра аазырԥшуа аҳәсақәагьы, урҭ адгылара арҭалоит ас еиԥш иҟоу ахеилакқәа инарыгӡо аусқәа», – лҳәеит лара.
Аиԥылара анхыркәшаха, изҭахыз зегьы, иҷыдоу анкета харҭәааны, Аконгресс иалалар рылшон. АААК ҿыц иалалаз руаӡәы – Тҟәарчал ақалақь аҟны инхо Анжела Дарчан аҽны илбаз-илаҳаз шлыдылкылаз ҳзеиҭалҳәеит.
«Адунеи еиуеиԥшым акәакьқәа рҟны шәнызқьҩыла ҳашьцәеи ҳаҳәшьцәеи нхоит, убри аҟнытә гәахәара дууп урҭ реидкылара зылшо, насгьы ақыҭатә ԥсҭазаара аиӷьтәра иазықәԥо абас еиԥш аиҿкаара ӷәӷәа ахьаԥҵахаз», – лҳәеит лара.
Адунеизегьтәи аԥсуа-абаза конгресс ахаҭарнакцәеи Тҟәарчал араион активистцәеи реиԥыларала ихацыркхеит Аԥсны араионқәа зегьы рҟны зымҩаԥгара азгәаҭоу аиԥш зеиԥшу аиԥыларақәа. Ари аҩыза аиԥыларақәа еиҿкаахоит Аԥсны ақалақьқәеи араионқәеи зегьы рҟны Аԥсны ауааԥсыра Аконгресс аӡбахә рзеиҭаҳәаразы, иара Аконгресс аилазаарахь, уи аусурахь алахәцәа ҿыцқәа рыдаԥхьаларазы.
Аԥсныи Ҟарачы-Черқьесиатәи Ареспубликеи рҿы ихыркәшахеит Мусса Егзакь ицхыраарала еиҿкааз аиқәԥаразы аицлабрақәа
АААК Иреиҳаӡоу ахеилак ахантәаҩы Мусса Егзакь ицхыраарала Аԥсныи Ҟарачы-Черқьесиеи имҩаԥысыз зхы иақәиҭу аиқәԥаразы аицлбарақәа реихшьаала ҟаҵоуп.
Абҵара 28 рзы Гәдоуҭа ихыркәшахеит Мусса Егзакь ихьӡ зху зхы иақәиҭу аиқәԥаразы VII-тәи атурнир, Ҟарачы-Черқьесиа аиԥш зеиԥшу аицлабрақәа мҩаԥнагеит аспорттә клуб «Абаза». Арҭ аспорттә еицлабрақәа аҩбагьы рымҩаԥгара алыршахеит Адунеизегьтәи аԥсуа-абаза конгресс Иреиҳаӡоу ахеилак ахантәаҩы Мусса Егзакь иҟаиҵаз афинанстә цхыраареи адгылареи ирыбзоураны.
Мықәашҭаҿы имҩаԥысит есышықәсатәи аҽырхәмаррақәеи аҽырыҩреи
Мусса Егзакь ихьӡала зхы иақәиҭу аиқәԥаразы атурнир Аԥсны имҩаԥысуеижьҭеи быжь-шықәса ҵуеит. Иара еснагь жәларбжьаратәи аҩаӡара аманы имҩаԥысуан: уи иалахәын Ҟабарда-Балкариантә, Ҟарачы-Черқьесиантә, Чечентәылантә, Даӷьсҭанынтә, Краснодартәи атәылаҿацә, Ростовтәи аобласт уҳәа рҟынтә аспортсменцәа. Сынтәа атурнир иалахәыз аԥснытәи ақәԥаҩцәа мацара роуп, убри аҟнытә аицлабрақәа атәыла аҩныҵҟатәи астатус роуит.
Зхы иақәиҭу аиқәԥаразы Аԥсны Афедерациа ахада ихаҭыԥуаҩ, аспорттә клуб «Абаза» адиректор Леонид Боџьгуа иазгәеиҭеит сынтәа атурнир ишалахәыз акапантә категориақәа жәааи, ақәратә категориақәа ԥшьбеи рыла аспортсменцәа. Иааидкыланы Аԥсны араионқәа зегьы рҟынтә еицлабуан ҩышәҩык ақәԥаҩцәа.
«Ҳаспортсменцәа рыҩӡара даара иҳаракуп. Аӡәырҩы аҳамҭа дуқәа ирыԥсахахьеит. Иазгәаҭатәуп азыҟаҵаҩцәа рџьабаагьы, урҭгьы рыҩаӡара иахьынӡахәҭоу иҟоуп», – иҳәеит Боџьгуа.
Зхы иақәиҭу аиқәԥаразы Аԥсны Афедерациа ахада Рашь Хәытаба ари ахҭыс дахцәажәауа иазгәеиҭеит, атурнир еснагь еиԥш зеиӷьыҟам ала ишымҩаԥысыз.
Агәра шиго иҳәеит, атурнир есааира ахыԥша бзиа ишацлало, Мусса Егзакь Аԥсны аспорт аҿиаразы, хаҭалагьы зхы иақәиҭу аиқәԥара аганахьала иҟаиҵо ацхырааразы иҭабуп ҳәа иеиҳәеит.
Адунеи атәылақәа ирыланхо Абаза жәлар рхаҭарнакцәа еизеит амилаҭтә хәмаррақәа ирылахәхарц
«Акыршықәса раахыс ҳазыҟаҵаҩцәа руалафахәы рзишәоит, иаҭаху аспорттә маҭәахәқәа раахәараҿы ацхыраара ҟаиҵоит, лассы-лассы ҳақәԥаҩцәа афинанстә цхыраара риҭоит, жәларбжьаратәи атурнирқәа рҟны иқәгыларц азы», – ҳәа еиҭеиҳәеит Хәытаба.
Мусса Егзакь ихьӡ зху зхы иақәиҭу аиқәԥаразы атурнир аҟны аиааира згаз иранашьан ахраҿақәеи, амедалқәеи аҳаҭыртә бӷьыцқәеи.
Адунеизегьтәи аԥсуа-абаза конгресс Иреиҳаӡоу ахеилак ахантәаҩы Мусса Егзакь ицхыраарала абҵара 24 рзы Ҟарачы-Черқьесиа, аклуб «Абаза» имҩаԥнагеит зхы иақәиҭу аиқәԥаразы ахԥатәи арбагатә турнир.
Зхы иақәиҭу аиқәԥара аклуб «Абаза» ахада, иавтономтәу, икоммерциатәым аиҿкаара «Алашара» ақалақь Черқьесск иҟоу, зхы ҳәаақәызҵо аҟәша анапхгаҩы ихаҭыԥуаҩ Расул Чыкәа иҳаилиркааит, Мусса Егзакь зхаҿы дгылоу аспонсорцәа рыбзоурала, аспортсменцәа ашықәсынтәарак атәыла анҭыҵ еиуеиԥшым аицлабрақәа рхы шрыладырхәуа, ашықәс анҵәамҭазы арбагатә турнир шымҩаԥырго.
«Абри атурнир аҿы ҳара иааҳарԥшуеит шықәсык ала иахҵаз, ҳаизҳара ахьынӡаҳаракхаз», – иҳәеит иара.
Чыкәа еиҭеиҳәеит сынтәа атурнир шымҩаԥысыз Мусса Егзакь иқыҭа гәакьа Гәымлоуқыҭ аҟны: уаҟа уажәшьҭа аус ауеит ҳаамҭа иақәшәо Аспорт ахан, Егзакь ицхыраарала иргылаз.
«Уажәшьҭа Гәымлоуқыҭ Аспорттә хан хазына ҳазгылоуп, ара иҳаракӡоу аҩаӡара змоу аицлабрақәа рымҩаԥгара алшоит. Ахәыҷқәа рҭаацәарақәа ракәзар, иааины аицлабрақәа ирыхәыԥшлар рылшоит», – ҳәа ациҵеит Чыкәа.
Зхы иақәиҭу аиқәԥара аклуб «Абаза» еиҿнакааз ахԥатәи атурнир иалахәын 155-ҩык аспортсменцәа. Ҵыԥх иалахәыз 80-ҩык ракәын, сынтәа рхыԥхьаӡара ҩынтә рыла еиҳахеит, абасала иубартә иҟоуп атурнир ахыԥшра азҳара ишаҿу. Раԥхьаӡа акәны иара мҩаԥысит Черқьесск ақалақь, 2016 шықәсазы.
Аҟазара Ахаҭарақәа
Зыԥсы ҭоу алегенда Владимир Чкату
Билиаль Ҳасароҟәа ифото
Илегендартәу авокалтә-инструменталтә ансамбль «Абазинка» аԥҵаҩы Владимир Чкату 40 шықәса раахыс ижәлар рмузыкатә культура аҿиара дазааԥсоит. Иара иирамш – ԥхынҷкәын 6 аҽны АААК аинформацитә портал ишәгәаланаршәоит артист ирҿиаратә мҩа иазку реиҳа иналукааша ахҭысқәа.
Илегендартәу авокалтә-инструменталтә ансамбль «Абазинка» аамҭақәак рзы ауаа рацәа рыгәқәа хнахит: 1980-тәи, 1990-тәи ашықәсқәа рзы ансамбль иалахәыз амузыкантцәа Кавказ иқәынхо ажәларқәа шамахамзар зегьы ирдыруан. Ансамбль ақәгылара иаҟәыҵижьҭеи 20 шықәса шыҵуагьы, иахьагьы аӡбахә ргәалашәоит, бзиа ирбоит. Алегендартә ансамбль аԥиҵеит, еиԥмырҟьаӡакәагьы уи напхгара азиуан – Ҟарачы-Черқьессктәи Ареспублика Жәлар рартист, аҟазара зҽаԥсазтәыз аусзуҩ Хизир Чкату (Владимир – исценатә хьӡуп – аред.), зыжәлар рмузыкатә культура аҿиара 40 шықәса азызкыз.
Иара ихьӡ ауп изыдҳәалоу иахьатәи абаза естрада ашьақәгылареи, аизҳареи. Иара иҟазараҿы уамашәа иубаратәы еишьашәаланы еиқәыршәоуп афольклортәи, иахьатәи аамҭа иақәшәо амузыкеи. Иара иаԥиҵаз амузыкатә гәыԥқәа – хыхь зыӡбахә ҳҳәахьаз «Абазинкеи», агәыԥ «Абазгааи» акыр шықәса инеиԥынкыланы ауаа ргәы иҭымҵәо иаанхеит.
Авокалтә-инструменталтә гәыԥ «Абазинка» (арымарахьтә арыӷьарахь): Никәала Кьышьмахәа – електроуарӷан; Едуард Хачыкәа – абас-гитара; Фуад Џьандубаев – атруба; Муҳадин Абитов – аритм-гитара; Назир Чкату – адаул; Владимир Чкату – соло-гитара; Анатоли Науменко – асаксофон тенор. Черқьесск, 1979 шықәса
Владимир Чкату ихатә архив аҟнытә
Акласс аҟны зегьы реиҳа иԥхашьа-ԥхаҵо иҟаз аҷкәын хәыҷы
Хизир, ҳәарада, игәалашәоит раԥхьаӡа акәны асценахь данцәырҵ аамҭа. Аҵара ицызҵоз рыбла иабоз рызхаҵомызт: акласс аҿы зегь реиҳа иԥхашьаҩыз аҷкәын, уи аԥхашьара иахҟьангьы ашәаҳәара амаҭәар ала егьырҭ ирыҵахоз, 8-тәи акласс дыштәаз иаԥиҵоит авокалтә-инструменталтә ансамбль.
Владимир Чкатуи Едуард Хачыкәеи ашколтә ансамбль арепетициақәа раан. Ақыҭа Ԥсыж, Ҟарачы-Черқьесиа, 1968 шықәса
Уи 60-тәи ашықәсқәа ракәын – арок ианасакьаҳәымҭаз, илегендартәу агәыԥ «The Beatles» алаҵәара дуӡӡа анрымаз, аҿар рыҽкыдҟьа уахи-ҽни агәыԥқәа «Creedencе», «Animals», «The Rolling Stones» рашәақәа ахҩыларааз ианрышьҭаз, дара баша азыӡырҩразгьы рыԥшаара ус имаримызт усҟан. Дазхәыцуазма, ихаҿы изаагозма, аабатәи акласс аҵаҩы Чкату иаԥхьаҟа изыԥшу – асценатә хьӡы Владимир, зымҽхак ҭбаау азхаҵара Ҟарачы-Черқьесск анҭыҵгьы.
1971 шықәсазы Чкату дҭалоит Черқьессктәи амузыкатә ҵараиурҭа (уажәазы Аслан Дауров ихьӡ зхыу акультуреи аҟазареи рзы Ҟарачы-Черқьессктәи аколлеџь – аред.). Аҵара иҵон даараӡа игәаԥханы. Амузыкатә инструментқәа рыла ахәмаршьа ирласны игәникылон, аҵара ицызҵозгьы, ирҵаҩцәагьы уи уамашәа ирбон. Иҭацәу аамҭак иоургьы, уи ззикуаз ансамбль акәын: арепертуар алихуан, ашәақәа рзы амузыка еиқәиршәон, ақәгыларақәа иҽырзыҟаиҵон.
Аинтерес ду зҵоу акоуп, ансамбль «Абазинка», анаҩс агәыԥ «Абазгаа» ралахәцәа реиҳараҩык лахьынҵас иахьрымаз амузыкатә школк бзиа ахысра – Черқьессктәи амузыкатә ҵариурҭаҿы.
Арԥыс қәыԥш еиликаауан, ишыԥшаатәу, ишырҿиалатәу иара ихатә «ҟазаратә почерк», уи аҟны, ҳәарада, иаарԥшызароуп аамҭа иақәшәо аритм еиԥш, иара убас амилаҭтә кульутра иақәҿызҭуа амузыкагьы.
Чкату еиқәиршәоз аранжировкақәа даара пату рыман еицырдуруа Ҟарачы-Черқьессиа акомпозиторцәа рыбжьара – Аслан Дауров, Галинеи Абрек-Заури Гожеваа, Мусса Ионов, Каплан Турко, Марат Кочкаров уҳәа убас иҵегь амузыка аԥҵаҩцәа. Анаҩс Чкатуи дареи аус еицыруан.
Аиашьаратә жәлар рзы аҳамҭа
Аихьӡара закәу, артист иажәақәа рыла – ажәлар баша уашәақәа ианырзыӡырҩуа акәӡам, урҭ анраҳауа, даҽа бызшәак ала иуҳәазаргьы иангәныркыло – убри оуп ақәҿиараҵәҟьа. Иара даара игәы иаахәаны игәалашәоит, Ҟарачы-Черқьесск иахьнеиуазаалакгьы гәаартыла, иреигәырӷьаны ишырԥылоз. Есымша еизыргон азалқәа ҭәны. Ансамбль артистцәа еиеиԥшым абызшәақәа рыла ашәа рҳәон – абаза, аԥсуа, аурыс, аҟабарда, аҟарач бызшәа уҳәа.
Владимир Рамзан-иԥа знаалара мариоу уаҩуп, иацәажәарагьы даараӡа аинтрес аҵоуп. Ансамбль аҭоурых аҟнытә акыр аинтрес зҵоу, рацәаҩыкгьы ирзымдыруа ахҭысқәа игәалаиршәеит. Урҭ руак Аԥсны иадҳәалоуп.
70-тәи ашықәсқәа реиҩшамҭахь инеихьан, Аԥсны имҩаԥысуан Ҟарачы-Черқьессиа акульутреи аҟазареи рдекада. Ансамбль артистцәа ирыӡбеит аиашьаратә жәлар рзы ԥсышәала ашәак рҳәарц. Иалырхит жәлар рашәа «Азамаҭ». Ари ашәа еизаз рзы сенсациак иаҩызахеит, Аҟәатәи астадион еицҿакны «Абазинка» «бис» ҳәа ҩынтә-хынтә ирыԥхьо иалагеит.
Уи ашьҭахь, Чкату аԥсуа композиторцәа рашәақәеи, аԥсуа жәлар рашәақәеи ирзыҟаиҵаз аранжировкақәа иҷыдоу аҭыԥ ааныркылеит ансамбль арепертуар аҟны.
Ансамбльқәа «Аԥсны-67», «Абазинка» Акультуратә-спорттә фестиваль «Абаза». Черқьесск, Ҟарачы-Черқьесиа, 2015 шықәса
Агәыԥ «Абазгаа» Аԥсуа ҳәынҭқарратә филармониа асценаҿы. Аҟәа, 2009 шықәса
Владимир Рамзан-иԥа иахьагьы қәҿиарала аус рыциуеит еицырдыруа аԥсуа музыкантцәеи, акульутра аусзуҩцәеи – Тото Аџьапуа, Лиудмила Гәынԥҳа, Заур Зыхәба, Нодар Саӷариа, Нури Кәарҷиа.
Аестрадатә гәыԥ «Абазинка», Кавказ ашьхарыуа жәларқәа ркульутра аӡыргараҿы иҟанаҵаз алагалазы аԥсуашәа Афестиваль «АҞӘА-90» лауреатс иҟаҵан, Владимир Рамзан-иԥа ианашьан аҳаҭыртә хьӡы – «Аԥсны Аҳәынҭқарра зҽаԥсазтәыз артист» ҳәа.
Владимир Чкату Аԥсуа телерадиоеилахәыра астудиаҿы. Аҟәа, 2009 шықәса
Тото Аџьапуеи иареи ргәаларшәагатә фото. Аҟәа, 2009 шықәса
Заур Зыхәба Владимир Чкату иирбоит ираритеттә роиаль. Аҟәа, 2009 шықәса
Ахыԥша ду аиура
Ансамбль «Абазинка» ақәгыларақәа ахьымҩаԥысуаз атәылақәа рсиа есышықәса аҽарҭбаауан. Изныкымкәа ансамбль аиааира агахьан еиуеиԥшым жәлар рҟазара иазку Урыстәылатәи, Асовет Еидгылатәи аицлабрақәа рҿы. Ансамбль афишақәа уԥылон Москва инаркны Аԥсны аҟнынӡа, иара убас Харатәи Мрагылараҿгьы.
70-тәи ашықәсқәа реиҩшамҭазы, «Абазинка» ааԥхьара аиуеит арадио «Иуность» ахь, ашәа атематика иазку адырраҭара аҽалархәразы. Уи иабзоураны ансамбль инарыгӡаз аурысшәеи, абаза бызшәеи рыла ашәақәа Асовет Еидгыла зегьы, иара убас егьырҭ атәылақәа жәпакгьы ираҳаит.
80-тәи ашықәсқәа ралагамҭаз Москвантә ансамбль ахьӡала иаашьҭын ааԥхьара, иҷыдоу «агитпоезд» ҳәа изышьҭаз иақәтәаны Сибреи, Харатәи Мрагылареи рахь ацаразы, уаҟа аргылара дуқәа ирҿыз ауааԥсыра рҿаԥхьа иқәгыларц. Уи аџьабаа азы, «Абазинка» ианашьан хыԥхьаӡара рацәала аҳаҭыртә бӷьыцқәа, иара убасгьы Венгриаҟа ишьҭын.
90-тәи ашықәсқәа ралагамҭаз ансамбль аиҳьӡарақәа акырӡа ирызҳаит, ааԥхьарақәа роуа иалагеит аҳәаанырцә рықәгыларақәа реиҿкааразы. Абар, 1992 шықәса, ансамбль еиқәшәоуп Ҭырқәтәылаҟа амҩа иқәларц… Аха иалагеит Аԥсны жәлар Рџьынџьтәылатә еибашьра. «Абазинка» артистцәа зегьы зыԥшрак ҟамҵакәа рымчқәа зегь дырхеит аиашьаратә аԥсуа жәлар рхақәиҭреи рхьыԥшымреи азы рықәԥараҿы, ацхыраара рыҭарахь.
ЦК ВЛКСМ агитпоезд «Молодогвардеец». Ансамбль «Абазинка» амузыкантцәеи агитпоезд алахәцәеи аргылаҩцәеи ргәыԥ ирыцны. 1983 шықәса
Ахәыҷтәы коллектив «Абазгаа»
Хәажәкыра мза, 1997 шықәсазы «Абазинка» аколлектив иацны асценахь ицәырҵуа иалагеит ахәыҷтәы коллектив «Абазгаа».
«Аамҭа цәгьан. Ихадоу аиҳабыратә коллектив артистцәа ирызцәырҵыз азҵаарақәа рыӡбаразы, аамҭала ансамбль нрыжьыр акәхеит, рҭаацәарақәа рныҟәгаразы аԥара дырҳалар акәын. Убасҟан сара исыӡбеит, акыршықәса гәҭакыс иысмаз – ахәыҷтәы ансамбль аԥҵара», – ҳәа еиҭеиҳәоит Владимир Рамзан-иԥа.
Иахьазы, агәыԥ «Абазгаа» жәлартә коллективк аҳасаб ала ишьақәгылеит, Ҟарачы-Черқьессиа амузыкатә адунеи аҟны ахатә ҭыԥ ааннакылоит, ахатә ҷыдарақәа еиқәырханы иааго. Ансамбль артистцәа рықәгыларақәа даара иргәаԥханы иҟоуп Аладатәи Урыстәылеи, Москвеи, Аԥсныи ахәаԥшҵәа. Иҭарыҩхьеит истудиатәу х-альбомк, иара убас имаҷымкәа цыра-цырала ашәақәагьы.
Агәыԥ рҟазара аганахьала азҿлымҳара аадырԥшит Кавказ иҟоу Адунеитәи Артиитә комитет ахаҭарнакра аусзуҩцәа. Урҭ иҟарҵаз ааԥхьарала, 2010 шықәсазы агәыԥ «Абазгаа» асолистка Алина Чкату лхы алалырхәит Ҭырқәтәыла имҩаԥысуаз иқәыԥшу авокалистцәа рыбжьара Жәларбжьаратәи аицлабра «Ахьтәы бжьы БО-НА-МИ», иагьылгеит аицлабра Агран-При. 2011 шықәсазы Алина иланашьан «Ҟарача-Черқьессктәи Ареспублика зҽаԥсазтәыз артистка» ҳәа аҳаҭыртә хьӡы.
Амузыкант қәыԥшцәа иахьагьы қәҿиарала иқәгылоит, рхы аладырхәуеит еиуеиԥшым арегионалтәи, урыстәылатәи амузыкатә еицлабрақәа, астудиа аҟны иҭарыҩуеит ашәа ҿыцқәа.
Агәыԥ «Абазгаа» (арымарахьтә арыӷьарахь): Алик Џьандубаев – абас-гитара; Асланбек Хавцев – авокал; Беслан Мижаев – авокал, агитара; Умарбек Хавцев – аклавишатәқәа, амырзакан; Алина Чкату – авокал; Ҭемыр Кунижев – адаул; Иналь Мазов – авокал, агитара. Черқьесск, 2008 шықәса
Анцәа иуиҭаз аҟыбаҩ – ажәлар рзы
Уамашәа иубаша, иԥхашьа-ԥхаҵо иҟоу Чкату, аус ицызуа рыбжьара злеишәа цәгьоу аӡә иоуп ҳәа дрыԥхьаӡоит. Аколлектив аҩныҵҟа зегьы еиқәҷаб иҟазароуп, уи иара лымкаала дацклаԥшуеит. Убасгьы, афонограмма иаҿагылақәоу дреиуоуп, ансамбль «Абазгаа» аколлектив ирылааиӡеит аҟазареи, ашәаҳәареи, ахәаԥшҩи пату рықәҵашьа, иааизыкны иуҳәозар – аԥсҭазаара ҳаҭырла азнеишьа.
Ҳәарада, амузыкант иҟазаратә мҩа иазку аочерк харҭәаауп ҳәа иузыԥхьаӡом, Чкату икомпозитортә усурақәа ҳрыламцәажәар. Иара имоу аҟыбаҩ аазыртыз, ауаа идзырҳаз ашәа раԥхьаӡа акәны Ҟарачы-Черқьессктәи арадио аефир аҟны игеит 1983 шықәсазы. Уи даараӡа аҟәымшәышәра зцыз, «Ахәыҷра иазку агәалашәарақәа» ҳәа захьӡыз ашәан. Раԥхьатәи ашәатә циклқәа Владимир Рамзан-иԥа иҩуеит, апоет Қьрым Мыхци иареи реиҩызарала.
Иахьазы, Чкату иусумҭақәа ҳрылацәажәозар, урҭ хыԥхьаӡарала шәкы инареиҳаны иҟоуп, дара зегь иссиру ашәақәоуп. Урҭ рзы атекстқәа убасгьы ирыҩуан Али Ионов, Умар Кьышьмахәа, насгьы ари аочерк автор Билиаль Ҳасароҟәа. Ашәақәа рдиапозон даара иҭбаауп – амузыка аганахь еиԥш, атематикалагьы.
Урҭ ашәақәа рызкуп – аԥсҭазаара, аҭынчра, аибашьра, Аԥсадгьыл, абзиабара, аҭаацәара, ҳаԥхьаҟа иаҳзыԥшу иазкны афилософиатә хәыцрақәа. Иахьазы арҭ ашәақәа абаза естрада иаклассикахеит ҳәа рзуҳәар ҟалоит, дара иныркылоит акырзҵазкуа аҭыԥ Ҟарачы-Черқьессктәи Ареспублика акультуратә мазараҿы.
Аҵыхәтәантәи ашықәсқәа рзы, иҿыцу аинформациатә мыругақәа рыбзоурала, Владимир Чкату иҟазареи, уи иаԥиҵаз аколлективқәеи русура рҽаладырхәуа иалагеит аҳәаанырцә инхо ҳдиаспора ахаҭарнакцәа.
Владимир Чкату ииубилеи иазкыз аконцерт аҟны ансамбль «Абазинка» рықәгылара. Черқьесск, 2012 шықәса
Чкату ииубилеи идиныҳәалоит Адунеитәи Артиитә комитет Кавказ иҟоу ахаҭарнакра анапхгаҩы, академик Ауес Бетуганов. Черқьесск, 2012 шықәса
Иахьа Владимир Чкату иналукааша ареспублика акультура аусзуҩцәа дрылагылоуп, иҟазаратә ус иацҵо. Уажәы иҿыцу хырхарҭак аҳасабала напы аиркит Абаза ҳәынҭқарратә драматә театр ақәыргыламҭақәа музыкала реиқәыршәара: Чкату амузыкатә ҟәша еиҳабыс дамоуп. Игәҭакқәа жәпакы макьанагьы абаза жәлар рымацара ракәымкәан, Кавказ жәларқәа зегьы ркультуратә хьырҵәацәа иахәҭакхоит. Владимир Рамзан-иԥа агәра ганы дыҟоуп, хыхь Анцәа иулаиҵо аҟыбаҩ зеиԥшразаалак, ахӡыргара азы акәымкәан, узлыҵыз ажәлар рдоуҳа ишазктәу.
Аҟазара Ахаҭарақәа Владимир Чкату
Аҟазара Софа Агәмаа
«Асценаҿтәи ахәыҷқәеи» иҿыцу арольқәеи: актриса Софа Агәмаа лыԥсҭазаареи лырҿиаратә мҩеи ирызкны
Аԥсны Жәлар рартистка Софа Агәмаа лыԥсҭазаараҿы илбахьоу рацәоуп: ахәаԥшцәа рыла иҭәыз атеатрқәа, еихсыӷьра зқәым анапеинҟьабжьқәа, атеатр гәакьа ааныжьра, лҵаҩцәа реихьӡара дуқәа.
Ахьӡи-аԥшеи жәлар рыбзиабареи раԥсахара зылахь ианыз Аԥсуа театр актриса Софа Агәмаа диит ԥхынҷкәын 20, 1939 шықәсазы Дәрыԥшь ақыҭан (Гәдоуҭа араион) Хынтрыгә Агәмаа иҭаацәараҿы. Дшыхәыҷыз инаркны зегьы реиҳа лгәы рызцон жәлар рашәақәеи, рыкәашареи. Лаб даараӡа ибзианы аԥхьарца аирҳәон, ҭаацәала зегьы ашәаҳәаратә ҟазара рылан: Софа лхаҭа, лашьцәа Виктори Руслани, лаҳәшьцәа Лиубеи, Валентинеи, Шуреи, Нуцеи. Жәлар рашәақәа рахь Софа илымаз абзиабара ашықәсқәа ирылганы иахьанӡа иаалгеит. Актриса лмузыкатә баҩхатәра асценаҿы иаалырԥшуаз ахаҿсахьақәеи, лысценатә ԥсҭазаареи иахәҭакны иҟалеит.
Ашкол дҭанаҵы Софа илыӡбахьан хымԥада дшактрисахоз. Жәибжь шықәса анылхыҵ, дҭалоит Шоҭа Русҭавели ихьӡ зху Қарҭтәи атеатралтә институт, аҵара лҵон иналукааша актиор, Асовет Еидгыла Жәлар рартист Акаки Хәарааи, апрофессор Акаки Пагәааи ргәыԥқәа рҿы.
Агәмаа рҭааҵәаратә архив
«Аксакалкәа рыбжьара»
Аԥсуа драматә театр атруппахь Софа Агәмаа дадкылан 1960 шыкәсазы.
«Аԥышәаракәа рыҽҳәара ааиаанӡа иаҭаны Аԥсныҟа санааи, иаразнак атеатр ахь исыԥхьеит, актрисак дыԥсахтәын атеатр Баҭымтәи агастрольқәа раан. Уи лроль сара исыдыргалеит. Аҩныҟагьы анеиха сахьымӡеит, иаразнак агастрольқәа рахь сцеит», – еиҭалҳәоит Софа Хынтрыгә-иԥҳа. Евприпид иҩымҭала иқәыргылаз аспектакль «Медеиа» аҟны ахор амҩаԥгаҩ ироль – раԥхьаӡатәи лроль акәхеит.
Убас актриса қәыԥш аӡәы ҳәа даарывагылеит раԥхьатәи аԥсуа актиорцәа, атеатр акорифеицәа: Минадора Зыхәԥҳа, Шәарах Ԥачалиа, Иван Кәакәасқьыр, Лео Касланӡиа, Анна Аргәын-Коношок.
Арыӷьарахь ала арымарахь: Светлана Начҟьебиа, Галина Марколиа, Еҭери Коӷониа, Софа Агәмаа, Виолетта Маан, Светлана Дбар, Заира Анқәаб-Ермолова
Раԥхьатәи аамҭақәа рзы, иқәыԥшыз Софа дара рҿаԥхьа лыбжьы нҭыганы ацәажәарагьы лзымгәаӷьуа дыҟан.
«Арҭ реиԥш иҟаз аксакалцәа рыбжьара уҿы аартны ажәак аҳәарагьы, ижәдыруаз, имариаз акы акәны иҟамызт, – ҳәа лгәалалыршәоит Агәмаа. – Уаҟа иҟан актиор қәыԥшцәагьы – Колиа Чиковани, Хәыта Џьапуа уҳәа. Урҭгьы сырцәыԥхашьон».
Усҟантәи актиорцәа рабиԥара – раԥхьаӡатәи Аԥсуа драматә театр актиорцәа лгәаларшәауа, лассы-лассы лхы иалырхәоит ажәа «игениалтәыз»: «Исхашҭраны сыҟаӡам дара иԥханы ҳашрыдыркылаз, иаҳзеиҿыркааит абанкет ду. Аԥхәызба ԥшӡа Анна Бида-иԥҳа Аргәын-Коношок хаҭала аишәа иахатәаз ҳамаҵ луан. Аиаша уҳәозар, ҳазусҭцәадаз ҳара усҟан? Аха уи аӡәгьы иаҳирбомызт, атеатр актиорцәа даараӡа пату еиқәырҵон, асценаҿгьы зҟазара ҳараку партниорцәас иҟан. Исгәалашәоит, атеатр аҿы сымнеикәа ҽнакгьы исзычҳауамызт, игәхьаазгон. Ашәахьа ԥсшьарамшын, аха ус шакәызгьы, атеатр ааигәара ҳаизон, алаф еибаҳҳәон, ҳаччон, нас досу ҳаҩныҟақәа рышҟа ҳцон. Сгәы сыхьуеит, иахьа ари аҩыза ахьыҟам.
«Ицәажәо» арежиссиорцәа рыбзиамбра
«Схы агәрагара уажәгьы иансымам ыҟоуп. Угәрахаҵара аус зцыууа акырӡа ихьыԥшуп», – лҳәоит Агәмаа, зырҿиаратә ԥсҭазаараҟны даараӡа ирацәаҩны арежиссиорцәа ыҟаз: Азиз Агрба, Шәарах Ԥачалиа, Нелли Ешба, Дмитри Кәартаа, Зурик Ақаҩба, иара убас аҳәаанырцәтәи арежиссиорцәагьы.
«Уааҟәымҵӡакәа режиссиорк аус ицууозар, даҽа напык анырра уцәыуадаҩхоит. Уи аҿы сара исықәҿиеит, зынӡа еиԥшымыз арежиссиорцәа аус рыцызуан», – ҳәа азгәалҭоит Агәмаа. Насгьы, актриса инаҵшьны иазгәалҭоит,
ианакәызаалак «ицәажәо» арежиссиорцәа бзиа ишылымбоз атәы. «Иҟоуп арежиссиорцәа даараӡа ацәажәара бзиа избо, шаҟа рдыруа узырбарц зҭаху, ароль шынагӡатәу уеилзыркаарц иашьҭалацәо. Сара урҭқәа бзиа избаӡом. Иахҳәап, амедицина ҳгозар. Унеит аҳақьым иҿы, знык-ҩынтә дузҵааит узыргәамҵуа ҳәа, анаҩс еиҭах азҵаара уҭара дналагоит. Сара бзиа избоит аҳақьымцәа, иаразнак иухьуа еилкааны, арецепт узҭо. Арежиссиорцәагьы убас иҟоу бзиа избоит – иаразнак арецепт узҭо. Убас иҟан Нелли Ешԥҳаи Митиа Кәартааи (арежиссиор Дмитри Кәартаа – аред.).
Актриса лхатә классификациа инақәыршәаны, «ицәажәо» арежиссиорцәа дырхылыԥхьаӡалоит Михаил Мархолиа: «Даара иуадаҩын аус ицура, есымша иус далагон аҵыхәтәанӡа агәрагара имамкәа, зны асшәа, нас абасшәа… Аха сара издыруан иқәыргыламҭақәа ақәҿиара шроуаз, иҟаиҵоз шидыруаз, убри азы аус ицызуан. Абаҩхатәра злаз уаҩын, иқәыргыламҭақәа зегьы қәҿиарала имҩаԥысуан, убри азы дсычҳауан, иаргьы сичҳауан».
Арольқәа – «асценатә хәыҷқәа»
Софа Агәмаа линтервиуқәа руак аҟны, асценаҿ иналыгӡо арольқәа – лхәыҷқәа реиԥш дшырзыҟоу атәы азгәалҭеит. Лара лажәақәа рыла, лрольқәа зегьы бзиа илбоит, илықәҿиазгьы, уамак илықәымҿиазгьы, ан лҳәыҷқәа зегьы еиԥшны бзиа ишылбо еиԥш. Урҭ реиԥш иҟоу «асценатә ҳәыҷқәа» актриса илымоуп 70 инареиҳаны.
Ақьачақьратә рольқәа рҟынтә зегь реиҳа Софа бзиа илбоит Шоҭа Ҷкадуа иҩымҭала иқәыргылоу аспектакль «Ҳаԥсыуаауп, ҳаԥсыуаа!» аҟны иналыгӡо ароль. Раԥхьаӡа акәны аспектакль ықәыргылан 40 шықәса раԥхьа, усҟан иахьӡын «Акьанџьа». Аҵыхәтәантәи ашықәсқәа рзы ари аспектакль Аԥсны аҳәынҭқарратә аҿартә театр арепертуар иалоуп.
Софа Агәмаа аспектакль «Ҳаԥсыуаауп, ҳаԥсыуаа!» аҟны, 2015 шықәса
«Ари аспектакль уажәшьҭа акыршықәса шахыҵуагьы, ахәаԥшцәа бзиа ирбоит. Лассы-лассы иҳазҵаауеит ианбақәҳаргылои ҳәа. Ухаҿы аагара уадаҩуп, аха ҳара иҳалшоит ари аспектакль есымша иҿыцу ак алагалара. Атеатр аҿы ус оуп ишыҟоу: ахәаԥшцәа аспектакль ҭырҵаауеит, иргәалашәоит аишьҭанеишьақәа. Иҿыцу, уаанӡа ирымбац асецнаҿы ианыҟало, азал уи иақәҿырҭуеит, еилыркаауеит», – ҳәа азгәалҭоит Агәмаа.
Актриса илықәҿиеит ҳәа илыԥхьаӡо рольуп иара убас ақыҭантәи аӡаахҩы, хҭысс иааҟало зегьы ирылахәу Ҭара Ҭаразиа лроль, Баграт Шьынқәба иҩымҭала иқәыргылоу аспектакль «Нас ишышәҭаху акәзааит» аҟны.
Лара зроль налыгӡо афырԥхәызба лцәырҵра ҳәашьа змам алахҿыхра рызцәырнагоит асценаҿы илыцхәмаруа актиорцәагьы, еизаз ахәаԥшцәагьы ҳәа азгәеиҭеит аҟазараҭҵааҩы Алықьса Аргәын, Софа Агәмаа лырҿиаратә ԥсҭазаара иазку ишәҟәаҟны. «Даара уарлахҿыхуеит ақыҭа иалҵыз аԥхашьа-ԥҳаҵа иҟалҵо анапырхахарақәа, лнаҵәкьарақәа лқьышәқәа ишрықәылшьуа, лҽырҩысҭааны дшазыӡырыҩуа акырӡа дыззыԥшыз абзиабара ажәақәа, убасгьы, лхы лгәаԥханы, лҽырԥагьаны аҳаргь лнапы иахарҵәиуа дшықәгыло».
Ақьачақьратә рольқәа инарываргыланы, Софа Агәмаа иналыгӡахьеит игениалтәу атрагедиатә рольқәагьы. Урҭ инарылукаартә иҟоуп Софокл испектакль «Електра» аҟны иналыгӡаз Електра лроль.
Теннеси Уилиамс испектакль "Атрамваи "Агәазыҳәара" аҟны Бланш Диубуа лроль анагӡараанc
Аԥсуа театр иқәнаргылаз «Електра» иазкны москватәи агазеҭқәагьы акртикатә хҳәаақәа рнылеит. Убас, еицырдыруа москватәи атеатр аҭҵааҩы Гульченко 1979 шықзсазы иҩуан: «Амариареи адуреи – Електра лҟазшьа иаҵоу аҩ-ганк ҟазарала иаалырԥшит Софа Агәмаа ари аспектакль аҟны. Лжестқәеи лыԥшышьеи ирнубаалоит агәырҩа ахгареи, ихәшьаадоу ацәаныррақәеи. Иааизакны аспектакль асахьа аҟны Агәмаа – иԥагьоу, зхала иҟоу аԥсаатә даҩызоуп. Лара лахьынҵас илыман лаб ишьоура, аха ақәнага дақәшәароуп лан Клитемнестрагьы».
Софа Агәмааԥха линтервиуқәа руак аҟны гәаартыла илҳәеит, актриса лзы инасыԥу, иахьынӡалшо ирацәаны арольқәа рынагӡара шакәу, «арольқәа – угәы иҭоу, акрызҵазкуа аҳәаразы алшара шурҭо».
1989 шықәсазы Софа Агәмаа Аԥсуа театр асцена нлыжьыр акәхеит. Уи аамҭаз уаҟа аус лухьан 29 шықәса. Илызгәакьоу атеатр аҟны акыршықәса раахыс лыҟамзаара актриса лхатә трагедианы илыԥхьаӡоит, уи агәаларшәарагьы лара лзы даараӡа иуадаҩуп.
«Сара сымацара сакәӡам ари арыцҳара зыхьыз, – лҳәоит Агәмаа, – ихадоу актиорцәа аӡәырҩы сара исыцны ицеит, иаҳҳәап, Амиран Ҭаниа, Алиоша Ермолов».
Актриса атеатр аҟынтә данца, уи арепертуар иацәыӡит лара ароль хадақәа ахьыналыгӡоз аспектакльқәа ԥыҭк.
Софа Агәмааи Нурбеи Камкиеи аспектакль «Асҭыԥҳа» аҟны
Иҿыцу арольқәа
Аԥсны атеатртә сцена хада иаҟәгаз Софа Агәмаа баша лнапқәа еиқәыԥсаны дызтәомызт. Лара лҟазареи лымчхареи налырхеит иҿыцыз аус ахь: актриса лҽазылкуеит Фазиль Искандер иҩымҭақәа аԥсшәахь реиҭагара, урҭ рықәыргылара, амоноспектакль аҳасабала адаптациа рзура. Убас, 1989 шықәсазы Агәмаа иаԥылҵеит Искандер иҩымҭала амоноспектакль «Харлампии Деспинеи». Қәҿиарала имҩаԥылгеит агастрольқәагьы, аспектакль лыманы даҭааит Москва, Ҟабарда-Балкариа.
Софа Агәмаа лҟазаратә гәҭакқәа ателехәаԥшраҿгьы аарԥшра лылшеит. Икьаҿу акиносахьақәа – «Иареи, лареи, урҭ рҩызеи», «Уажәшьҭа дабаҳго?», «Татчкеи Қьышьуарди», «Сыхаара Б» рҭыхраан, арольқәа рынагӡара адагьы, Агәмаа арҭ асахьақәа рҿы дықәгылеит арежиссиори асценари аԥҵаҩи раҳасабала. Арҭ акиносахьақәа ателехәаԥшцәа даараӡа бзиа ирбеит, лассы-лассы Аԥсуа телехәаԥшралагьы иддырбоит.
Иара убас актриса лыҽҭылххьеит зметр наӡоу асахьаркыратә фильмқәа рҿгьы. Урҭ рҟынтә иалукаар алшоит абас еиԥш иҟоу акиносахьақәа: «Время счастливых находок», «Хҭырԥа шкәакәа», «Иԥшьоу ажьира асаркьал», «Напыхьараџь».
Софа Агәмаа акинофильм «У самого Черного моря» аҟны, 1975 шықәса
Софа Агәмаа акинофильм «Время счастливых находок» аҟны, 1969 шықәса
Софа Агәмаа акинофильм «Огариова, 6» аҟны, 1980 шықәса
Лара лхатә театр «Аамҭа» аҟны (уи аартраҿы длыцхрааит лыԥшәма, еицырдыруа амеценат Виктор Џьениа (Абаза)), имҩаԥысуан атеатр ахәылԥазқәа, иқәдыргылон аспектакльқәа. Еиҳаракгьы ахәаԥшцәа иргәаԥхон «Аччареи алаӷырӡи рыхәылԥаз» зыхьӡыз аспектакль, уи иалахәын Софа Агәмааи, атеатр аҟнытә илыцны ицаз лколлегацәеи, иара убасгьы иқәыԥшу актиорцәа – Агәмаа лааӡамҭацәеи.
Виктор Џьениеи Софа Агәмааи
Софа Агәмаа иналыгӡаз даҽа ус дук акәны иԥхьаӡатәуп Аԥснытәи аҳәынҭқарратә университет аҟны актиортә ҟәша аԥҵара. Уи аартра аидеиа Софа Хынтрыгә-иԥха илыдигалеит лҩыза ду, аҟазаҭҵааратә наукақәа рдоктор, апрофессор Алықьса Аргәын. Уи аидеиа адгылара азиуит ауниверситет аректор Алеко Гәарамиа, аҳәынҭқарра аиҳабырагьы ари аус ахацыркра азин арҭеит. Раԥхьаӡа акәны, «Софа Агәмаа лфакультет» ҳәа ауаа рыбжьара хьӡыс изауз, астудентцәа аднакылеит 1998 шықәсазы. 2014 шықәсазы Агәмааи, уи лоушьҭымҭацәеи, лколлегацәеи иаԥырҵеит Аԥсны ахәынҭқарратә аҿартә театр.
«Аҿар ртеатр дамоуп ахатә хәаԥшҩы, ҳара бзиа ҳарбоит, ҳаргьы иҳалшо зегь ҟаҳҵоит аусуразы, уи азы иҟоу аҭагылазаашьа уамак иманшәаламзаргьы. Ҳара иқәҳаргылахьеит жәаба инареиҳаны аспектакльқәа», – ҳәа азгәалҭоит Софа Агәмаа.
Иахьазы аҿар ртеатр икәнаргылоит аспектакльқәа Самсон Ҷанба ихьӡ зху Аԥснытәи аҳәынҭқарратә театр асценаҿы. Софа Агәмаа дхынҳәит гәыкала бзиа илбо атеатр ашҟа, лымацарагьы дмааӡеит – илааӡаз актиорцәа лыҵагылоуп.
Аҿар ртеатр актиорцәа рзы Софа Хынтрыгә-иԥҳа дагьырҵаҩуп, дагьҩызоуп, дагьгәеизырҳаҩуп, дагьмузоуп, убри аҟнытә актриса илааӡаз актиорцәа лара лганаҿы аҟазаара насыԥ дуны ирыԥхьаӡоит. Ҳәарада, Софа Агәмаа илхуҳәаар ҟалоит Аԥсуа театр «зыԥсы ҭоу алегенда» ҳәа.
Аԥсуа режиссиор ифильм даҽа ҳамҭакгьы иаԥсахеит афестиваль Arctic open аҟны
Адунеи аҿы
Аԥснытәи арежиссиор Инар Нарманиа ифильм «Махаз сыхьӡуп», Миха Лакрба иновелла амотивқәа рыла иҭыху, аиааира агеит Архангельск имҩаԥысуаз жәларбжьаратәи афестиваль аҟны, аноминациа «Зметр кьаҿу асахьаркыратә фильм иреиӷьу арежиссиор» ала.
Аԥснытәи арежиссиор Инар Нарманиа ифильм «Махаз сыхьӡуп» аиааира агеит «Зметр кьаҿу асахьаркыратә фильм иреиӷьу арежиссиор» аноминациа аҟны, Архангельск ақалақь имҩаԥысуаз жәларбжьаратәи афестиваль Arctic open аҳәаақәа ирҭагӡаны. АААК аинформациатә портал азыҳәан абри аиааира ахҳәаа азыҟаҵауа, арежиссиор иазгәеиҭеит уи «шгәахәара дуу, аха убри аан аҭакԥхықәрагьы шацу».
Афильм «Махаз сыхьӡуп» – асовет аамҭа аазырԥшуа ностальгиатә комедиоуп, иҭыхуп Миха Лакрба иновелла ала. Акиноальманах «7 новеллак» аҳәаақәа ирҭагӡаны афильмқәа рҭыхра хацыркын 2017 шықәса нанҳәамзазы, иагьхыркәшан 2018 шықәса, ажьырныҳәамзазы.
«Усҟантәи аамҭахь агәхьаагара цәыраҳгарц ҳҭахын. Иҟалап, уи ихыҭхәыцаау дунеизар, иҵабыргны усҵәҟьа иҟамызҭгьы, аха ахәаԥшцәа аекранаҿ ирбо иахәҭакушәа агәалаҟара роур ҳҭахын», – ҳәа азгәеиҭеит иара.
Асахьа аперсонажцәа рлахьынҵақәа уадаҩуп, аха зегь акоуп, дара зегь ҩныҵҟала иблахкыгақәоуп ҳәа иԥхьаӡоит Нарманиа.
Арежиссиор еиҭеиҳәеит акинофестиваль Arctic open аҵыхәтәантәи асиахь ишаҵанакыз 48 сахьа, зынӡа инашьҭыз ҩ-нызкь инареиҳаны афильмқәа рҟынтә. Аицлабра апрограмма еихшан зметр кьаҿу, зметр аууи афильмқәа ҳәа.
Архангельсктәи акинофестиваль аҟны аиааира – раԥхьатәи ҳамҭам ари афильм зыԥсахахьоу рҟынтә.
«Зегь раԥхьа иҳауз, зегь реиҳагьы ҳгәы ззыбылуа ҳамҭоуп – Аҟәатәи жәларбжьаратәи афестиваль SIFF (Аҟәатәи жәларбжьаратәи акинофестиваль – аред.) аҟны иҳанаршьаз, уи анаҩс иҟан Москватәи афестиваль Konik film festival аҟны Агран-при, ашьҭахь ҳдәықәлеит Калининградҟа, уи имҩаԥысуаз афестиваль «Короче» аҟны иҷыдоу аҳамҭа ҳанаршьеит. Ҳазҭоу амзазы еилкаахеит Урыстәыла амилаҭтә киноакадемиа 2018 шықәсазтәи акинопремиа «Золотой Орел» абжьгаратә сиахь ҳшаларҵаз», – иҳәеит Инар Нарманиа.
Жәларбжьаратәи акинофестиваль Arctic open мҩаԥысуан ԥхынҷкәын 6-9 рыбжьара, сынтәа ҩынтәуп иара мҩаԥысуеижьҭеи. Акинофестиваль аҟны еицлабуан Урыстәыла, Аԥсны, ЕАШ, Даниа, Исландиа, Канада, Швециа, Норвегиа, Даниа уҳәа атәылақәа рҟынтә арежиссиорцәа рфильмқәа.
Ачерқьес театр ақәыргыламҭа «Уаԥсҵәык анышә» Урыстәыла Акультура аминистрра аицлабраҿы иаиааит
Мухарбек Аков ихьӡ зху Ачерқьес драматә театр аспектакль аиааира агеит Урыстәылатәи Афедерациа Акультура аминистрра имҩаԥнаго аҿартә режиссура адгылара иазынархоу афедералтә еицлабраҿы.
Бемурза Ҭҳаиҵыкә ироман ала иқәыргылоу ачерқьес театр аспектакль «Уаԥсҵәык анышә» аиааира згаз ируакхеит Урыстәылатәи Афедерациа Акультура аминистрра имҩаԥнаго аҿартә режиссура адгылара иазынархоу афедералтә еицлабраҿы. Абри атәы аалыцҳаит атеатр адиректор Дина Акова.
Лара лажәақәа рыла, ҳазҭоу ашықәс азы иазырхиан аспектакль аԥхьарбара, апремиера азыԥхьагәаҭоуп иааиуа ашықәс актәи азбжазы, Урыстәыла 2019-тәи ашықәс – Атеатр иашықәсны ирылаҳәоуп. Лара иацылҵеит убасгьы, атруппа ари аспектакль ала ҞЧА анҭыҵгьы агастрольқәа рыманы ацара ргәы ишҭоу.
Ароман «Уаԥсҵәык анышә» иаанарԥшуа ахҭысқәа ҟалеит Кавказтәи аибашьреи уи иахылҿиааны ашәуаа Османтәи аимпериахь рахцареи аамҭа еиқәаҵәақәа раан, XIX-тәи ашәышықәса аҩбатәи азбжазы. Арҿиамҭа автор ҟазарала ҩ-цәаҳәак ааигоит: жәларык рытрагедиа ааирԥшуеит аҭыԥҳа ллахьынҵала.
Аспектакль арежиссиорс дамоуп Гиви Валиев – Ҟабарда-Балкариеи Нхыҵ Уаԥстәылеи зҽаԥсазтәыз артист, ГИТИС арежиссура афакультет аушьҭымҭа. Бемурза Ҭҳаиҵыкә ироман ақәыргыларазы адаптациа азиуит адраматург қәыԥш, алитератураҭҵааҩы Зураб Бемурза. АААК аинфопортал ахҳәаа аҭауа, иара иазгәеиҭеит арҿиара аганахьала ари аус имариаз акы шакәымхаз.
«Мухарбек Аков (ҟарачы-черқьессктәи асовет актиор – аред.) ихьӡ зху Ачерқьес театр абри аҩымҭа асценаҿы ақәыргыларазы адаптациа ҟасҵарц ансыдыргала, сара сақәшаҳаҭхеит, аха ҩныҵҟала схазы иазгәасҭеит ари аҭакԥхықәра ду зцу хыдҵахоит ҳәа – ашәҟәыҩҩцәа дуқәа раԥҵамҭақәа реиҭагареи адаптациа рзуреи. Аклассикцәа рбызшәала иҩу апроза атеатр абызшәахьы аиагара зҽазызкуа рацәаҩӡам», – ҳәа ҳаилиркааит адраматург, иагьациҵеит абас еиԥш иҟоу аусураан алитератор ҩбаны аҭакԥхықәра шидло: иара ихатә сахьаркыратә знеишьа азгьы, аҩымҭа аоригиналтә цәаҩа аиқәырхаразгьы.
Аха егьа ус акәзаргьы, ашәҟәыҩҩы Ҭҳаиҵыкә иавторитети иара ароман атематика ахаҭеи Бемурза имаз агәҩарақәа зегьы рҿаԥхьа аԥыжәара ргеит.
«Сара аҭоурых аӡыблара иалаӡыз аубых жәлар рхылҵшьҭрак, аԥсуа-адыга жәлар рхаҭарнакык иаҳасабала ианакәызаалак Кавказтәи аибашьра атемахь исыхоит. Уи ҳара зегь ихьаау уалԥшьас иҳақәзар ҟалап ҳабдуцәа рҿаԥхьа, досу иара имҩала зыжәлар ирзишәараны иҟоу. Сара исшәоит аԥсабара исыланаҵаз абаҩхатәреи, дара рыбзоурала иахьа исымоу аԥсҭазаареи рыла», – иҳәеит Бемурза.
Иара иеиҭеиҳәеит ақәыргыламҭа знапы алакыз агәыԥ зегьы аџьабаа рацәаны ишырбаз, избан акәзар «иаҳсыхьоу аҭоурых иалацәажәатәын ҳаамҭазтәи атеатр абызшәала».
«Атеатр анапхгара абас еиԥш иҟоу ашьаҿақәа ахьыҟанаҵо иҳанаҳәо уи ауп – ԥхьаҟатәи аҿиаразы иамбициатәу агәҭакқәа шрымоу, актиори ахәаԥшҩи рыбжьара иҟоу аимадарахьы иҿыцу азнеишьақәа ишрызхьаԥшуа», – ҳәа иажәа хиркәшеит адраматург.
Ачерқьес драматә театр уажәадагьы ирылахәхахьан Урыстәылатәи Афедерациа Акультура аминистрра аҿартә режиссура ацхыраара аҭара аганахьала еиҿнакаауа апроектқәа. Атеатр асценаҿы иахьагьы иқәдыргылоит арежиссиор қәыԥш Ҭемыр Исупов испектакль «Адауи уи имԥааз амцеи», уигьы Зураб Бемурза ипиеса иалхны.
Рамазан Мыхц Абаза бызшәа
Рамазан Мыхц: дарбанзаалак абаза илшо зегь ҟаиҵароуп имилаҭ аиқәырхареи аизырҳареи рзы
АААК аинформациатә портал иҿцәажәеит аԥсуа-абаза милаҭ рыҿиара ацхырааразы аидгыла «Алашара» ахада ихаҭыԥуаҩ Рамазан Мыхц. Иара еиҭеиҳәеит аидгыла аиҿкаашьа, уи имҩаԥнаго аусқәеи, иамоу агрантқәеи, акрызҵазкуа апроектқәеи ртәы.
Аԥсуа-абаза милаҭ рыҿиара ацхырааразы аидгыла «Алашара» ахада ихаҭыԥуаҩ Рамазан Мыхц АААК аинформациатә портал иаиҭаз аинтервиу аҟны еиҭеиҳәеит аидгыла инанагӡо аусқәа хықәкыс ирымоу, грантқәас иамоу, иара убасгьы абаза жәлар Урыстәыла иқәынхо амилаҭ маҷқәа ишыруаку азгәаҭаны, иахәҭоу апривилегиақәа раиуразы имҩаԥнаго ақәԥара атәы. Аиҿцәажәара мҩаԥылгеит Асҭанда Арӡынԥҳа.
Аиҿцәажәара мҩаԥылгеит Асҭанда Арӡынԥҳа
– 2000-тәи ашықәс азы ишьақәырӷәӷәаз «Урыстәылатәи Афедерациа иқәынхо ажәлар маҷқәа рсиа» аҟны ашәуаа арбоуп. Уи иаҵанакуеит, абаза жәлар ркульутреи, рҵасқәеи реиқәыхаразы аҳәынҭқарра аганахьала ахәдықәҵара шыҟоу. Аԥсҭазаараҟны ари азакәан аус шауа ҳзеиҭашәҳәар ҳҭахын.
– Азакәан излаҳәо ала, ажәлар маҷқәа ирыҭоуп азинҷыдақәа наџьнатәтәи рыдгьылқәа рҿы аусуразы, итрадициатәу анхамҩа аныҟәгаразы. Уи адагьы, аҳәынҭқарра иҟанаҵозароуп ацхыраара урҭ рхатәы бызшәақәа реиқәырхара аус аҿы. Иара убасгьы, иҟазар ҟалоит еиуеиԥшым азинҷыдақәа аррамаҵура ахысразы. Идеалла иуҳәозар, аҭыԥантәи ажәлар маҷқәа рхаҭарнакцәа аррамаҵура ахысра рыхәҭаӡам, насгьы хаз игоу ашәахтәқәа рҟынтә рхы иақәиҭзароуп.
– Азакәан аҿы иарбоума аррамаҵура аҟынтә ахақәиҭтәра?
– Мап, азакәан еиҳарак адекларативтә ҟазшьоуп иамоу. Азакәан адкылара ашьҭах, ицәырҵроуп актқәа, апрактикаҿы азакәан ақәнаҟәара зырманшәало. Урҭ реиԥш актқәа ашәуаа рзы макьана иҟам. Урыстәылатәи Афедерациа егьырҭ асубиектқәа ртәы уҳәозар – Урыстәыла Аҩада, Сибра, Харатәи Мрагылара ажәлар маҷқәа рзы арҭ рҩызцәа ихарҭәаау актқәа аԥҵоуп. Уаҟа аус руеит афедералтә биуџьет аҟнытә ахә зхыршәаауа еиуеиԥшым апрограммақәа аҭыԥантәи ажәлар маҷқәа ркультуреи, рбызшәеи зыхьчо.
– Нас иҟаҵатәузеи ари аҭагылазаашьа аԥсахразы?
– Аиҿкаара «Алашара» шаԥҵаз еиԥшҵәҟьа убри аҭагылазаашьа аҭҵаара аҽазнакит. Ҳара ҳҽазаҳшәеит еилаҳкаарац, избан абас изыҟоу, насгьы иҟаҵатәны иҟоузеи аԥырхагақәа раԥыхразы? Анаҩс еилкаахеит, абаза жәлар Урыстәылатәи Афедерациа аиҳабыраҟны иаԥҵоу ажәлар маҷқәа рсиа ишҭагалам. Азакәан аҟны аилкаара хадақәа закәыҵәҟьоу еилырганы иарбазароуп: «традициала иахьықәынхо аҭыԥқәа», «итрадициатәу анхамҩатә усхкқәа». Ҳара ҳҟны абарҭ аилкаарақәа шьақәыргылаӡам. Убас иҳазцәырҵит азакәан аиҿагылара: документк аҿы Урыстәыла ажәлар маҷқәа рахь ҳахыԥхьаӡалоуп, егьи адокументаҿы зынӡа ҳарбаӡам. Уи иахҟьаны, еиуеиԥшым ацхырааратә программақәа, афинанстәқәагьы уахь иналаҵаны, баша инҳавсны ицоит.
Мусса Егзакь: ҳажәлар зегьы ҭаацәара дук еиԥш срыхәаԥшуеит
Раԥхьа Ҟарачы-Черқьесстәи Ареспублика аиҳабыра рышҟа аҳәара ҟаҳҵеит, иҟоу аҭагылазаашьа ԥсыхәк азырурц. Анаҩс, аҭыԥантәи адепутатцәеи ҳареи иҳаҩит Урыстәыла аиҳабыреи, амилаҭқәа рзы Афедералтә агентреи рахь ашәҟәқәа. Ҭакс иаҳзаауа акоуп – аҭагылазаашьа ҭҵаахоит, еилыргахоит ҳәа. Аха иахьа уажәраанӡа акгьы аҽамԥсахыцт. Ҳара ҳактивистцәа Урыстәыла Апрокуратура Хада ашҟагьы ирышьҭхьеит Урыстәылатәи Афедерациа аиҳабыра иазкны ашшыԥхьыӡ, аха уаҟагьы аӡәгьы ари аус нап аимыркит.
Убри аҩыза аҭагылазаашьа рымоуп Урыстәыла европатәи ахәҭахьы инхо ажәлар маҷқәагьы. Иаҳҳәап, анагаибакцәа, аижорцәа, ашаԥсыӷцәа. Уажәазы ҳгәы иҭоуп зегь ҳаидгыланы Ассоциаициа аԥаҳҵарц, анаҩс уи ала ҳзинқәа рыхьчаразы.
– Хықәкы хадас иамои аиҿкаара «Алашара», шаҟаҩы аус руазеи уаҟа?
– Аофис хада ақалақь Санкт-Петербург оуп иахьыҟоу, иара убасгьы иҳамоуп арегионалтә ҟәшақәа. Ари ақалақьаҿ дынхоит, аусгьы иуеит «Алашара» аԥызҵаз, уи ихадоу амеценатсгьы иҟоу Мусса Ҳабал-иԥа Егзакь. Ари аиҿкаара аԥҵахаанӡа акыршықәса раԥхьаҟа Мусса Ҳабал-иԥа агәыҳалалратә усура мҩаԥигон Ҟарачы-Черқьессиеи, Аԥсныи, афинанстә цхыраара риҭон, иагьриҭоит абаза культуреи, аҭҵаарадырреи, аспорти рыҿиаразы еиуеиԥшым апрограммақәа.
«Алашара» аԥҵан 2011 шықәсазы, иара убри ашықәсан Санкт-Петербург ақалақь аҿы уи аофис ашәқәа аатит. 2013 шықәсазы Черқьесск ақалақь аҟны иаԥҵан уи аҟәша. Раԥхьатәи аамҭақәа рзы хәҩык ҳакәын иҟаз, аусгьы адаҳулон ԥхьаҟатәи ҳусуратә программа, насгьы еилаҳкаар акәын ҳажәлар рзы иҳалшоз, ҳамч зықәхоз, ажәлар рҭахрақәа зеиԥшраз. Дук мырҵыкәа иаԥҵахеит еиуеиԥшым аҟәшақәа: «Агәабзиарахьчара», «Акульутра», «Аԥсуа-абаза бызшәақәа», «Аҭаацәареи ахәыҷқәеи», «Аспорт». Еилкаауп, аҳәынҭқарра иамоу алшарақәа ҳара ишҳамам, аха хыхь иарбоу ахырхарҭақәа рыла аҳәынҭқарра ҳацхрааратә ҳаҟоуп.
Зегьы иреиҳау ҳусмҩаԥгатәқәа – есышықәстәи абаза жәлар рыхәмаррақәеи, абаза жәлар ркультура Амши роуп. Уи азгәаҳҭоит ԥхынгәы 23 рзы, Аԥсны Аҳәынҭқарра абираҟ амш аҽны рыцхәла иагьақәшәоит. Арҭ аусмҩаԥгатәқәа ирҭаауа ауаа рхыԥхьаӡара есышықәса иацлоит. Ахәмаррақәа рхы аладырхәуеит Аԥсныи, Москвеи, Ҟабарда-Балқариеи, Ставропольи рҟынтә агәыԥқәа. Ҳаԥхьаҟазы ҳарзыԥшуп Ҭырқәтәылеи Иорданиеи рҟынтә агәыԥқәа. Абаза жәлар ркультура Амш ҳазҭоу ашықәс азы иаҭааит ҩ-нызқьҩык инареиҳаны ауааԥсыра. Уи аныҳәамш аҽны Черқьесск инхо ауааԥсыреи, уи иаҭаауа асасцәеи алшара рымоуп ашәуаа рчысқәеи, рмилаҭ маҭәеи, рмилаҭтә музыкеи, рқьабзи-рҵасқәеи рабадырра. Иазгәаҭатәуп ашәуаа ркульутра азҿлымҳара ду шцәырнаго.
Ари ашықәс азы «Алашара» аҟәша Аҟәагьы иаартын.
– «Алашара» аус ауеижьҭеи хыԥхьаӡара рацәала апроектқәа нанагӡахьеит. Есышықәса ашәуаа рытрадициатә культура аиқәырхареи аҿиареи иазынархоу апроектқәа рзы агрантқәа шәшоит…
– Иашоуп, убас иҟоу апроектқәа ҳара ҳҟынтә агрантқәа роуеит, аха ҳара ҳхаҭақәагьы агрантқәа раиура ҳашьҭоуп, урҭ ҳаурц азы еиуеиԥшым аицлабрақәа ҳхы рылаҳархәуеит. Иҟоуп Урыстәылатәи Афедерациа ахада Владимир Путин иҟнытә агрантқәа ауаажәларратә еиҿкаарақәа ирзынархоу, ус еиԥш иҟоу знык ҳагьаиааихьеит. Убасгьы иҟоуп ареспубликатәи, арегионалтәи еиҳабыра рҟынтә агрантқәагьы. Ҳәара аҭахума, иаҳзоурыжьуа аԥара-шьара зегьы акырзҵазкуа аусқәа рахь иҳашьҭуеит.
– Агрантқәа зышәҭода? Ирылашәҳәо аицлабрақәа ирылахәыда, алахәцәа рҟынтә анаҩс дышԥалышәхуеи аиааира зго?
– Агрантқәа раиуразы иҟоуп ҩ-хырхарҭак: актәи – акультура аусзуҩцәа ирызкуп; аҩбатәи – асоциалтә ҵакы змоу апроектқәа ирзынархоуп.
Еиқәысыԥхьаӡоит акультура аганахьала агрантқәа ириааиз, зыпроектқәагьы қәҿиарала иназыгӡаз. Абар урҭ: абаза акьанџьатә театр аартра, Абаза раион аҟны амузыкатә оркестр аиҭаира, жәаба инареиҳаны ашәҟәқәа рҭыжьра (апоезиа, ахәыҷтәы лакәқәа уб.иҵ.), Ҟарачы-Черқьессиа иҟоу абаза қыҭақәа зегьы аҳауаҟынтә рҭыхра – авидеоальманах «Абазашҭа» аиқәыршәаразы. Насгьы, агранттә финансқәа рыла иаартын ақыҭа Хәажә ду аҟны ахореографиатә кружоки, ақыҭа Инџьықь-Ҷкәын аҟны жәлар рнапҟазара акружоки.
Асоциалтә ҵакы зманы агрант зауз апроектқәа ируакуп – Гәымлоуқыҭ аҟны ахшдкыларҭа аартра. Уи агрант даиааит аҭыԥантәи анаплакҩы. Мусса Ҳабал-иԥа иҟаиҵаз афинанстә цхыраара иабзоураны ақыҭараҿы иахьа аус ауеит ахшдкыларҭа, иаԥҵахеит аусурҭа ҭыԥ ҿыцқәа, иара убасгьы ақыҭауаа рзы иҟалеит алшара, ахш аџьармыкьаҿтәи ахәԥсала аҭиразы. Анаҩс ахшдкыларҭа еизнаго ахш азауадқәа рахь иагоит. Иахьазы, ақыҭанхацәа рыбжаҩык ироуа ахш уахь инаргоит, џьоукы уи ала мацароуп рҭаацәарагьы зларбо. Раԥхьатәи аамҭақәа рзы ари апроект инаԥшуаз рацәак агәра ргомызт, иақәгәыӷуамызт, аха аамҭа ишаҳнарбаз ала, иара қәҿиаратәхеит.
Агрант аиуразы ашәҟәы алаҵара рылшоит згәы иаҭаху зегьы. Ҳара ҳсаит аҟны инарҭбааны икьыԥхьуп уи шыҟаҵатәу. Уи адагьы, асаит аҟны аӡәы акы изеилымкааргьы, есымша ҳофис даҭаарц, дҳадҵаалар ҟалоит, уа зегь изеиҭаҳҳәоит. Зегь реиҳа ихадоу –ахшыҩҵак, аидеа бзиаӡа, ҳџьынџьуаа рыԥсҭазаара еиӷьызтәыша. Анаҩс ҳексперттә хеилаки аиҿкаара ахадеи ахәаԥшуеит иалаҵаз азыҳәақәа, иагьалырхуеит зегьы иреиӷьу.
– Иҟалозар, маҷк иаҳзеиҭашәҳәар сҭахын уажәазы аус здыжәуло, мамзаргьы анагӡара иазыхиоу апроектқәа рыӡбахә.
– Уажәазы абаза қыҭақәа реиҳабыреи, аҭыԥантәи ауаажәларратә еилазаарақәеи, аҳәса рхеилакқәеи ҳаилацәажәоит, иагьалаҳкаауеит 2019 шықәсазы ҷыдала қыҭацыԥхьаӡа еиҳа акырзҵазкуа апроектқәа. Аҭагылазаашьа ҳахәаԥшны ацхыраара индивидуалла ҳазнеиуеит. Иаҳҳәап, Ельбырӷан ақыҭан иааиуа ашықәсазы иҳаргылап ҳәа ҳгәы иҭоуп раԥхьатәи абаза жәлар рмузеи, анаҩс уахь ииаҳгоит аҭыԥантәи ашкол аҟынтә аекспонатқәа. Амузеи ахаҭа Абаза раион иатәны иҟалоит.
Даҿа қыҭарак иазхаӡом шә-нызқь мааҭ, Акультура ахан аргылара иазку Урыстәыла аиҳабыра рҳәынҭқарратә программа аҽалархәразы иахәҭоу ашәҟәқәа реиқәыршәаразы. Абраҟа иҟоуп алшара, шә-нызқь мааҭ алаҵаны, ашәуа қыҭарахь афедералтә биуџьет аҟнытә ахарџь (9 миллионк раҟара) неиратәы аҭагылазаашьа аԥҵара.
– «Алашара» – заҵәӡам. Иара адагьы ареспубликаҿы иаԥҵоуп егьырҭ абаза уаажәларратә еиҿкаарақәа. Дареи шәареи аус шԥеицыжәуеи? Имҩаԥыжәго аусқәа шәмырҩбаӡои?
– Ҟарачы-Черқьессктәи Ареспубликаҿы ашәҟәы иҭагалоуп ҩажәа инареиҳаны абаза уаажәларратә еиҿкаарақәа, аха урҭ рҟынтә активла аус руеит жәбаҟа. Урҭ рхыԥхьаӡараҿы иҟоуп: Абаза жәлар абыргцәа рхеилак, Аҿар реидгыла, Аҳәса рхеилак, Ҟарачы-Черқьессктәи Ареспубликаҟны иҟоу Аԥсны хатәгәаԥхарала еибашьуаз рхеилак. Аиҿкаарақәа рыхьӡқәа рыла еилукааратә иҟоуп имҩаԥаҳго аусқәа шеиԥшым.
2016 шықәсазы аус зуаз абаза еиҿкаарақәа зегьы еидылеит Ассоциациа «Аԥсадгьыл» ҳәа захьӡу аҩныҵҟа. Уажәшьҭа ҳазегьы ҳаицхырааны иҳаӡбоит ҳажәлар рзы акрызҵазкуа азҵаарақәа.
– Рамазан, иаҳзеиҭашәҳәарц ҳҭахын абаза жәлар Рмилаҭтә фонд хықәкыс иамоу: ианбаԥҵаз иара, насгьы Афонд иазнеиуа аԥара хырхарҭас иаиуазеи?
– Ашәҟәқәа рыла Афонд аԥҵеижьҭеи шықәсқәак ҵуеит, аха аусура иалагеит ҳазҭоу ашықәс азы. Афонд абиуџьет аҿы, Анцәа иџьшьаны, аԥара еизо иалагеит. Арҭ аԥарақәа – еиуеиԥшым ақыҭақәеи ақалақьқәеи рҟны инхо ашәуаа иаарышьҭуа роуп. Дара рхаҭақәа роуп изыӡбогьы уи шныхтәу. Аӡәы иҭахуп иқыҭараҿы амҩа аҟаҵара, даҽаӡәы – аспорт шҭахәаԥш аргылара.
Аԥара анеиааира аҳасабырба есымчыбжьа асоциалтә саитқәа рҟны иаҳкьыԥхьуеит. Еизгаз аԥарақәа зегьы, абаза жәлар рыԥсҭазаара аиӷьҭәрахь ишышьҭхо азы хәдықәҵас дамоуп – Мусса Ҳабал-иԥа Егзакь. Иахьазы дыҟам ашәыуак, иара иаҵкыс ҳара ҳажәлар зыгәра рго. Уи иабзоураны Афонд афинанстә ҭагылазаашьа еиҳа еиҳахоит: фы-мыз рыла еидаҳкылеит 500 000 мааҭ.
Ари даара крызҵазкуа проектуп. Сара сгәанала, ари зынӡа иҿыцу ҩаӡароуп ҳусураҿы. Абаза етнос аиқәырхареи арҿиареи апроцесс аӡәы мацара ибӷа иқәзар залшом, ари аус аҟны зегьы иҳалшо ҟаҳҵароуп. Уи традицианы иҟалароуп: есымзы, иаҳҳәап, шә-мааҭк ракәзаргьы Амилаҭтә Фонд ахь аиагара. Уи аҟаҵара мариаӡоуп: Сбербанк ахархәара ала.
Александр Шервашиӡе-Чачба: асахьаҭыхҩы атәым жәҩан аҵаҟа
«Наӡаӡа зыԥсы ҭоу – аԥсҭазаара иахылҵыз аҟазара заҵәык оуп»
Раԥхьаӡатәи аԥсуа профессионалтә сахьаҭыхҩы, аҭауад Александр Шервашиӡе-Чачба – Аԥсны аҳ Қьалышьбеи Чачба имоҭа диԥан. Шервашиӡе – аԥсуа жәла Чачба қырҭшәала аҳәашьа аформа ауп, қырҭтәылатәи аҩыратә традициаҿы ус ишьақәгылеит абжьаратәи ашәышықәсақәа рынҵәамҭа инаркны..
Чачаа рыжәла агерб, ишьақәырӷәӷәоуп цәыббра 14, 1901 шықәсазы
Заԥхьаҟа исахьаҭыхыҩхараны иҟаз Александр иаб Константин – аҵыхәтәантәи Аԥсны аҳ Сафарбеи (Гьаргь) диԥан. Иара еснагь активла ауаажәларратә ԥсҭазаара иҽалаирхәуан, иара ихаантәи аамҭазы илаԥшҳәаа акыр иҭбаан, раԥхьаӡатәи аԥсуа нбан аиқәыршәарагьы инапы алакын. Аха, иаб ихаан, 1810 шықәсазы иаԥырхыз Аԥсны аҳәынҭқарра астатус аиҭашьақәыргылара хықәкыс измаз 1832 шықәсазтәи ачарҳәара дшалахәыз анеилкааха ашьҭахь, наӡаӡа иԥсадгьыл дахырцоит. Афранцыз профессор-амузикаҭҵааҩы иԥҳа, апианино арҳәаҩы Наталиа д'Анлуа ԥҳәысс дааигоит. Ҿыц иаԥҵаз аҭаацәара ақалақь Феодосиа анхара иалагоит. Иара уброуп 1867 шықәса, ԥхынҷкәын 24 рзы рԥа Александр дахьизгьы. Аҭаацәараҿы ԥшьҩык ахәыҷқәа ахьыҟаз иара ахԥатәиын. Аха ахәыҷқәа рани раби заа еилыҵит. Александри иашьеиҵба Владимири раб иҟны инхеит.
Константин Чачба ишиԥхьаӡоз ала, иԥацәа хымԥада арратә кариера ҟарҵар акәын, убри аҟнытә Александр Нижегородтәи аракчеевтәи акадеттә корпус даҭан, аха арԥыс маӡала аҟазарахь игәы ихо далагахьан аҟнытә, рацәак иҭахымкәа уаҟа аҵара иҵон.
Иара (Александр Шервашиӡе-Чачба) иааикәыршан иҟаз арратә бзазара бзиа ибомызт, арратә кариера дук ҟаиҵандаз ҳәа агәаҳәара имамызт, убри аҟнытә акадеттә корпус аҿы иҵара иаразнак игәы ахшәеит, даашьо далагеит.
Асахьаҭыхҩы иԥҳа Русудана Шервашиӡе-Чачба лгәалашәарақәа рҟынтә
Александр Константин-иԥа Шервашиӡе-Чачба ихәыҷра шықәсқәа
Шервашиӡе-Чачбақәа рҭаацәаратә архив
Александр игәы ззыбылуаз иаб даниԥха ашьҭахь, аҵара зынӡа ихы изақәымкуа дҟалеит. Иан Наталиа Матвеи-иԥҳа д'Анлуа усҟантәи аамҭазы Киев дынхон, ареалтә ҵараиурҭа арҵаҩы Николаи Павел-иԥа Василиев-Иаковлев ԥҳәысс диман. Иабԥса ицхыраарала Александр дрыдыркылоит Киевтәи ареалтә ҵараиурҭахь, уи дагьалгоит 1889 шықәсазы. 24 шықәса анихыҵуаз Александр дныҟәоит Москватәи аҿыханҵеи, аскульптуреи, архитектуреи рҵараиурҭахь. Иара убри аамҭазоуп асахьаҭыхҩы қәыԥш ахәшатә шәыгақәа рыла раԥхьатәи исахьақәа анҭихуа: «Абаҳчаҿы», «Аҵх ааигәахоит» ҳәа хьӡыс измоу. Аҵараиурҭаҿы рҵаҩыс иҟаз Уасил Поленов арԥыс ибаҩхатәра иаразнак игәеиҭеит, иагьиабжьигеит Париж дцаны, иҵара иациҵарц.
«Абаҳчаҿы», Александр Шервашиӡе-Чачба, 1892 шықәса
Аԥсны Аҳәынҭқарра Амилаҭтә сахьатә галереиа
Аҿыханҵеи аскульптуреи рзы Москватәи ашкол аҟны сырҵаҩы В. Д. Поленов иоуп, убри иабжьгарала 1893 шықәсазы Парижҟа сагьцеит, аҿыханҵа, еиҳаракгьы асахьаҭыхра бзиаӡаны исҵарц азы, Москва уи ҽеишәа иузыҵо иҟамызт, аха ус азы ахара зду В. Д. Поленов иакәӡамызт...
Александр Шервашиӡе-Чачба – атеатр аусзуҩы, аиҭагаҩ Николаи Евреинов иԥшәмаԥҳәыс Евреинова Анна Александр-иԥҳа лахь ииҩыз исалам шәҟәы аҟнытә
Александр Константин-иԥа Шервашиӡе-Чачба
Париж ақалақьаҿ Александр аҵара иҵон Европа еицырдыруаз арҵаҩы Фернан Кормон ишкол-астудиа аҟны. Еиуеиԥшым аамҭақәа рзы уи иҵаҩцәас иҟан Винсент Ван Гог, Анри Тулуз-Лотрек. Аҭауад қәыԥш иҵон асахьа закәу, аҿыханҵа, акомпозициа, анатомиа, асахьаҭыхраҿы иҟоу еиуеиԥшым астильқәеи ахырхарҭақәеи уҳәа.
Кормон ишкол аҟны зегь реиҳа ихадаз ԥҟараны иҟан – арҿиара знапы алаку ауаҩы аҟазарахь имоу абзиабареи арҿиаратә хақәиҭреи реиқәырхара, аклассикатә канонқәа рыла иҿамҳәара, ԥсабарала илоу аҟыбаҩ ҷыда инагӡаны иааԥшыртә аҟаҵара. Убра Кормон иҿоуп Александр Шервашиӡе-Чачба сахьаҭыхҩык, рҿиаҩык иаҳасабала дахьышьақәгыла, дахьшәы.
Аҟазараҭҵааҩы Сурам Сақаниа
Александр Константин-иԥа Шервашиӡе-Чачба, Петербург
Асахьаҭыхҩы қәыԥш Парижтәи амузеиқәа рҟны аамҭа рацәаны ихигон, егьырҭ арҿиаҩцәа рыстильқәеи рҭыхшьеи ҭиҵаауан. Убри аамҭазы аҟазара иазку раԥхьатәи истатиақәа рыҩра далагеит, урҭ ркьыԥхьуан ажурналқәа «Аполлон», «Аҟазара адунеи», «Ахьтәы уасцәа», «Аҟазара» уҳәа убас егьырҭгьы рҟны. Аимпрессионистцәа рырҿиара зегь раԥхьа ахәшьара ҳаракы азҭаз дреиуан иара. Париж дыҟанаҵ Чачба драбадыруеит аурыс сахьаҭыхыҩ қәыԥшцәа аӡәырҩы – Александр Бенуа, Игор Грабарь, Валентин Серов уҳәа егьырҭгьы, аурыс артистцәа рыкружок «Монпарнас» далахәхоит.
Иҟаӡам иалкаау ҵабыргык, ─ иҟоуп аҵабыргқәа рацәаны. Аԥсҭазаара иҵабыргны аарԥшышьак амаӡам, асахьаҭыхҩы итемперамент иагәылсны уи аԥсҭазаара иннажьуа ацәанырроуп иузаарԥшуа.
Александр Шервашиӡе-Чачба аимпрессионистцәа ирызкны
Александр Шервашиӡе-Чачба Париж дахьыҟаз диԥылеит иинасыԥхараны иҟаз аҭыԥҳа Екатерина Уасил-иԥҳа Падалка. Ларгьы аҭауад шьҭра лыман, аҵара лҵон Сорбонна, аматематикатә факультет аҟны, аха аԥара лыцәмаҷын, илызхомызт, убри анҟытә лассы-лассы асахьаҭыхцәа рҿы натуршьицас аус луан. Убас иагьеибадырит Чачбеи лареи. Асахьаҭыхыҩ инапы иҵыҵит Екатерина Падалка лпаҭрет «Дама в красной шляпке» ҳәа хьӡыс изауз. 1905 шықәсазы дара еибагеит. Аха рыԥсҭазаара акыр арыцҳарақәа ацын – раԥхьатәи рԥа Миша дшысабиаз дрыԥхеит. Афинансқәа рганахьалагьы еснагь ауадаҩрақәа рыман.
Александр Константин-иԥа дахьаацәырҵлак ҭеиҭыԥшла ицназгоз дыҟамызт, аха ԥара дук иманы дҳамбацызт, даара иӡыргацәам аԥсҭазаашьа ныҟәигон. Иара иԥҳәыс – ҟәышк, ссирк лакәын, аҵареи ааӡареи лыман… амал аганахьала аҩыџьагьы ӷарқәан умҳәозар
Александр Бенуа ишәҟәы «Сгәалашәарақәа» аҟнытә
Екатерина Уасил-иԥҳа Падалкеи лԥа Мишеи
Александр Константин-иԥа Шервашиӡе-Чачбеи иԥа Мишеи
Екатерина Уасил-иԥҳа Падалкеи лԥа Мишеи, Париж азааигәа иҟоу ақалақь Клиамар, 1909 шықәса
1906 шықәсазы Александр Шервашиӡе-Чачба ихы алаирхәит Париж имҩаԥысуаз аурыс сахьаҭыхыҩцәа рцәыргақәҵа. Афранцыз публика рҿаԥхьа ицәыргаз «Автопортрет» даара ибзианы ирыдыркылеит. Абри асахьа азы Александр Чачба дрыдыркылеит Франциа асахьаҭыхыҩцәа рмилаҭтә еилазаарахь.
1906 шықәса анҵәамҭазы асахьаҭыхҩы Петербургҟа нхара диасуеит, уаҟа петербургтәи аимператортә театрқәа рҟны декораторс аус иуеит. Асценаҿы раԥхьатәи иусумҭас иҟалеит Гуно иопера «Фауст» азы адекорациақәа, Мариинтәи атеатр аҿы иқәдыргылоз. Уи ашьҭахь иҟан «Тристани Изольдеи» Вагнер итәы, уи ашьҭахь «Ақьачақьи Тантриси» Хардт итәы – арҭ аҩба Александринтәи атеатр асценаҿы иқәиргылеит арежиссиор Всеволод Меиерхольд. Акритикцәа ахәшьара ҳаракӡа арҭеит арежиссиор иусумҭа еиԥш адекорациақәагьы. Максимилиан Волошин урҭ ирзиҳәеит абас: «…хәы змаӡам ҭоурыхтә усумҭақәоуп, ажәытәтәи аминиатурақәеи асахьақәеи инарҵауланы иҭҵааны ишазырхиаз рныԥшуеит» ҳәа. Шекспир итрагедиа «Гамлет» азы Чачба иаԥиҵоит 105 рҟынӡа акостиумқәа рескизқәа.
Питертәи Аимператортә театрқәа рҟны Декоратор хадас сыҟан – Мариинтәи, Александринтәи, Михаиловтәи атеатрқәа рафишақәа рҟны сыхьӡ есыҽны иубон – сара адекоратор-сахьаҭыхыҩ ду Головин иҵаҩы сакәын, «сиҩызан» оуп, рацәак зхы ӡырзымгоз сахьаҭыхҩын сара, аха Петербург зегьы сырдыруан, сара уи сагьашьҭамызт.
Екатеринеи Александри даҽа ҩыџьа ахәыҷқәа роуеит – аԥеи аԥҳаи Констинтини Русуданеи. Аха аԥҳа лира аамышьҭахь дук мырҵыкәа Александр Чачба иҭаацәа дрылҵны, актриса Наталиа Бутковскаиа длыцынхо далагоит. Урҭ еибадырит «Старинный театр» аҟны. Арҭ ахҭысқәа рышьҭахь Екатерина лԥа аимҳәацәгьа ахьимаз азы лхәыҷқәа лыманы Феодосиаҟа нхара диасуеит. Русуданеи Константини зны-зынла Коктебель ақалақь ахь раб ибара иаауан. Александр Чачба абра инхоз иҩыза апоет, асахьаҭыхҩы Максимилиан Волошин иҟны даалон аҩбатәи иԥҳәыс диманы. Ахәыҷқәеи раби аҵыхәтәантәи реиԥылара мҩаԥысит 1920 шықәсазы.
Александр Чачбеи иԥҳа Русуданеи (Бина) иԥа Константини (Тусиа) аҵыхәтәантәи реиԥылара, Коктебель, 1920 шықәса
Александр Чачбеи иԥа Константини, Финлиандиа
Бинеи Тусеи (рхәыҷы хьӡқәа) рлақәа Живаиеи Бабкеи рыманы «аибашьра» ихәмаруеит
1919 шықәсазы иԥҳәыси арежиссиор Николаи Евреинови идкыланы Аҟәа иааиртуеит ахәыҷтәы сахьаҭыхратә школ, уаҟа иара асахьаҭыхшьа дирҵон. Еиҿикааит иара убас адраматә студиа, уаҟагьы сценографс аус иуа далагеит. Аҟәа ауааԥсыра идырбан Евреинов испектакльқәа: «Веселая смерть», «Степик и Манюрочка» «Школа Этуалей». Ахәаԥшцәа рҟны ақәҿиара ду аман ақәыргыламҭа «Козьма Прутков».
Н.Н.Евреинов аусура аганахьала даара иџьбараз режиссиорын, арепетициақәа мҩаԥысуан есыҽны асааҭ 11 инаркны ахәылбыҽха асааҭ 7-нӡа, аанҿасрада. Александр Чачба ашьыжь заа атеатр ахь инеиуаз амшынтәарак аус иуан, астудиа аҵаҩцәеи иареи атеатр алаӷәраҿы итәаны адекорациақәа ҭырхуан. Дауны, иааигны, набыцрак иқәымкәа еснагь деиҿкааӡа дыҟан, ишәҵатәы аҿоума, ихымҩаԥгашьаҿ аума. Аҽхарззалара иламызт, зегьы рацәажәашьа дақәшәон. Ахаан ибжьы ҭигомызт, аҽынкылара иман. Аӡәы лахь иҭара иқәшәаргьы, ҭынч иаиҳәон агха ахьыҟаз, ахара зду иаҳаҭыр ламырҟәыкәа. Ари атеатр ауаа рацәа аднаԥхьало иалагеит.
Русудана Шервашиӡе-Чачба лыстатиа аҟынтә – усҟантәи аамҭазы иқәдыргылоз аспектакльқәа руак алахәҩы, атеатр аусзуҩы С.И. Мульман ицитата.
Александр Шервашиӡе-Чачба иҭихыз Коломбина лкостиум аескиз, Николаи Евреинов икомедиа “Аԥсра лахҿых” азы, Аҟәа, 1919 шықәса
Николаи Евреинов икомедиа “Аԥсра лахҿых” азы Александр Шервашиӡе-Чачба иазирхиаз адекорациақәа, Аҟәа, 1919 шықәса
Николаи Евреинов, Александр Шервашиӡе-Чачба иҭыхымҭа
Александр Чачба Аҟәа дынхон иаб иашьа иԥа Гьаргь Михаил-иԥа Чачба иҟны, лассы-лассы урҭ дрыцаанхон асахьаҭыхҩы иашьа гәакьа – ареволиуционер Владимиргьы. Арҭ ахҩык еицны изныкымкәа иаҭаахьан Шервашиӡе-Чачбақәа Аҟәатәи рвилла «Чеми», уаҟа аамҭа рхыргон. Аҟәа дыҟанаҵ Александр Чачба имшынҵақәа рҟны лассы-лассы дазааҭгылоит ижәлар рдоуҳа аиҭаира.
Ақалақь адәахьтәи аԥшӡара – зыда ԥсыхәа ыҟам акоуп, аҳауа цқьеи амра ашәахәеи ыҟазар шахәҭоу еиԥш, иҟазароуп аԥшӡарагьы – уи ауп ақалақь ԥсыс иахоу, уи ада ақалақь аԥсы ҭаӡам, ҽеишәа иныҟәрымго анхамҩаҿы ажәбора иеиԥшхоит.
Ара инхо ажәлар ажәытә аамҭа иалиааз, иԥшӡоу аҵас-қьабзқәа ааргоит, ҩныҵҟала иссиру адоуҳатә культура ду рымоуп, ус анакәха ҳақалақьгьы убри иашьашәаланы иҳарԥшӡароуп. Машәыршақә акгьы ҟамлааит, зегьы ҳрызхәыцны, азеиԥш гармониа азгәаҭауа… Аҟәатәи аҭауадцәеи аамысҭацәеи збоит, ақалақьаҿ амал арҳара знапы алаку; уԥсадгьыл уазхәыцуазароуп раԥхьа иргыланы. Шәыԥсадгьыл абеиара – шәаргьы ишәбеиароуп… Даара сгәы сыхьуеит аԥсуаа ҳҿы, ашьха жәларқәа зегь рҿы зыхә ҳаракӡаны иаҳшьо аҟазшьақәа рыӡра ашәарҭара саназхәыцуа. Схаҿы иаазгоит урҭ – икалаӡа, еилҟьаӡа, ааӡара ду рыманы, раҳаҭыр ҳаракӡаны икны, мыцхәы имцәажәо, аҽынкылареи, ачҳареи, аӷәӷәареи рыманы. Ҳкультура зегь абра иҟоуп… Ҿыӷәӷәала исҳәоит: аԥацхаҿы унхозар еиӷьуп, аҵара змам, аха ԥсабарала иҟәышу аԥсуа цқьа еиҳа деиӷьуп Аҟәа сызлаԥшқәо аҵарабжа змоу шьоукы-шьоукы раасҭа… Ашьха қыҭа ҳаракқәа рҟынтә иаауа даара сгәы рзыбылуеит аҟәаа реиҳагьы. Убарҭ аԥсуа цқьақәа рҟноуп макьана еиқәханы иахьыҟоу Толстои и-«Ҳаџьы-Мураҭ» аҟны иааирԥшыз аҟазшьақәа, убарҭ хәы змаӡам аҟазшьа шьахәқәа роуп сгәырӷьаҵәа исзырҳәо «Сара саԥсыуоуп!» ҳәа, сыбжьы ҭыган убас аҳәара азин сызҭо…
Цәыббра 14, 1917 шықәса, Аҟәа, Гьаргь иҟны
Александр Шервашиӡе-Чачба имшынҵақәа рҟынтә
Саб Аҟәа иихигаз аамҭа зынӡа ишырацәамызгьы, убратәи иусура – зегь реиҳа игәы ззыбылуаз аамҭан ҳәа сгәы иаанагоит, Петербург оума, Европа иреиҳаӡоу ақалақьқәа рҿоума аспектакльқәа реиҿкаараҿы иара ихаан иреиӷьӡаз артистцәа аус шрыциухьазгьы.
Асахьаҭыхҩы иԥҳа Русудана Шервашиӡе-Чачба лыстатиа аҟнытә
Аха аҭыԥантәи аиҳабыреи иареи рҳәоуеиқәымшәарақәа ирыхҟьаны, насгьы уи иуацәеи иҭынхацәеи ҭаха ахьрырымҭоз амшала, иашьа Владимиргьы уахь дналаҵаны, Александр Чачбеи иԥшәмаԥҳәыси Аԥсны иқәҵыр акәхеит. Асахьаҭыхҩи уи иҭаацәеи еибганы Аԥсны иалҵырц азы Нестор Лакоба ихаҭа рнаскьагара далахәын. Абри атәы иҩуан Николаи Евреинов, Максимилиан Волошин иахь ԥхынгәы 10, 1924 шықәсазы иишьҭыз ашәҟәаҿы: «Александр Константин-иԥа Қырҭтәыла аменшевикцәа рҟынтә дықәҵит, урҭ иара иҭынхацәа аԥсуаа – иахьа ибольшевикцәоу – ҭаха ахьрырымҭоз иахҟьаны. Баҭымынӡа уи дааскьаигеит Нестор Лакоба ихаҭа – Аԥсны Жәлар ркоммисрацәа рхеилак ахантәаҩы...»
Ажурнал «Русское искусство» актәи аномер ашмуцтитул, 1921 шықәса
1921 шықәса рашәара 16 инаркны ԥхынгәы 10-нӡа имҩаԥысуаз ацәыргақәҵа «Exposition des oeuvres des artistes russes» акаталог раԥхьатәи адаҟьа
1921 шықәса рашәара 16 инаркны ԥхынгәы 10-нӡа имҩаԥысуаз ацәыргақәҵа «Exposition des oeuvres des artistes russes» акаталог ацәа
Ацәыргақәҵа «First Russian Exhibition of Arts and Crafts» алистовка, асахьаҭыхратә галереиа Уаитчепл аҟны, Лондон, 1921 шықәса
Александр Шервашиӡе-Чачба имҩа Франциаҟа ихан. 1920 шықәсазы асахьаҭыхҩы ааԥхьара иоуеит зыхьӡ хараӡа ицахьаз атеатр аусзуҩы, абалеттә антерприза «Русские сезоны» аԥызҵаз Сергеи Диагилев иҟынтә, ибалетқәа рҟны сценографс аус ауразы. Диагилев изы Чачба – «зеиԥш ыҟам сахьаҭыхҩын», атеатр аиқәыршәаҩ, асахьаҭыхҩы Иван Билибин изы – «Франциа ахьынӡанаӡааӡо иреиӷьу декораторын», акәашаҩ ду, ахореограф Сергеи Лифарь изы – «зеиԥш ҟамло аҟаза, Мраҭашәара имҩаԥысыз асахьаркыратә-театртә револиуциа алахәҩын». Диагилев инахысгьы Александр Чачба аус иуан Париж, Лондон, Бриуссель ақалақьқәа ртеатрқәа рзы, атеатртә турне далахәны Еиду Америкатә Штатқәа дырҭаахьан.
Диагилева и-аурыс балет
Долгое время об Александре Шервашидзе-Чачба было мало что известно, лишь то, что он находится в Париже. Его дочь Русудана Александровна не имела связи с отцом после 1929 года – времени последней переписки между ее родителями.
Саб асалам шәҟәқәа ҳзыиҩуан, ԥаралагьы иахьынӡаилшоз ацхыраара ҳаиҭон ацәҳәыреи амлакреи аныҟаз ҩажәатәи ашықәсқәа раан. Аха нас ҳашнеиуаз ҳашәҟәеимадара аанкылахеит. Ҳлахьынҵақәа хаз-хазхеит. Сан акыр аџьабаа баны, ауадаҩрақәа дырхысны ҳлааӡеит, ҳаб иахь агәыбылреи аҳаҭырқәҵареи ҳаманы… лыԥсҭазаара далҵит 1955 шықәсазы, ҳаб ихабарк лзымдыркәа. Лара еснагь лгәы иалан иусумҭақәа аҳәаанырцә иаанхоит ҳәа, уаҳа иԥсадгьыл рымбакәа… Сашьа Константин Амшынеиқәаҿтәи апароходра акапитан ицхырааҩыс иҟаз, иԥсҭазаара далҵит 1938 шықәсазы. Саби сареи ҳауп иаанхаз – иара Франциа дыҟан, сара – сыԥсадгьыл аҿы. Ҳхабарқәа еибаздырӡомызт, машәырла дсыԥшаартә иҟалаанӡа.
Константин Александр-иԥа Шервашиӡе-Чачба
Русудана Александр-иԥҳа Шервашиӡе-Чачба
1956 шықәсазы ақырҭуа журнал «Дроша» аҟны иҭыҵуеит Александр Шервашиӡе-Чачба изкыз аҟазараҭҵааҩы О.Д. Пиралишвили истатиа, асахьаҭыхҩы иԥсҭазаара далҵхьеит ҳәагьы аирбеит. Ҩышықәса ааҵуаны ари астатиа асахьаҭыхҩы инапаҿы ианыҟала, даалаган астатиа автор иахь аҭак иҩуеит: «Гха хәыҷык сыриашоит: макьана сыԥсы ҭоуп, уамашәа иубаша, сагьычмазаҩым, сымала сынхоит. …Исымоу зегьы Қарҭи Аҟәеи амузеиқәа рыҭара сазыхиоуп»
Абри асалам шәҟәы аамышьҭахь Қарҭҟа иаашьҭын Александр Чачба- Шервашиӡе иусумҭақәа 500 цыра. Аамҭак ашьҭахь урҭ рахьтә 220 ҭыхымҭа Аҟәаҟа иааган. Александр Шервашиӡе-Чачба иусумҭақәа ҵәахуп иара убас Санкт-Петербургтәи аҳәынҭқарратә театртә библиотекаҿы, иара убас Бахрушин ихьӡ зху Аҳәынҭқарратә ацентртә музеи аҟны.
Убри Пиралишвили истатиеи Александр Чачба иҟаиҵаз аҭаки рыбзоуралоуп асахьаҭыхҩы иԥҳа Русудана, ирыбжьаз аимадара рцәыӡижьҭеи еснагь заб ишьҭамҭа зыԥшаауаз, уи иӡбахә лаҳартә излаҟалаз. 1958 шықәса инаркны Русуданеи лаби ҩаԥхьа асалам шәҟәқәа рыбжьалоит. Урҭ ашәҟәқәа рҿынтә лара еилылкаауеит, Александр Чачба асахьаҭыхҩы-асценограф иаҳасабала Диагилеви, нас уи ишьҭрамадаҩцәеи рҟны аус шиуаз 1948 шықәсазы иԥҳәыс Наталиа Бутковскаиа лыԥсҭазаара далҵаанӡа.
Диагилев ибалет «Голубой экспресс» аҟны акырынтә ирдуны аԥарда аҳасабала ахархәара аҭан зшәагаа дуумыз 1922 шықәсазтәи Пикассо иҭыхымҭа – «Женщины, бегущие по пляжу». Атеатр асахьаҭыхҩы Александр Шервашиӡе иҟаиҵаз асахьа ахҩылаа убас иссирхеит, убас аоригинал еиԥшхеит – Пикассо аԥардаҟны ихьӡ аниҵартә аҟынӡа. Убри аахыс абри аԥарда – Пикассо инапы зҵаиҩхьоу аусумҭақәа зегьы иреиҳауп.
1920 шықәса инаркны С. П. Диагилев ибалетқәа рзы даара ирацәаны аус зуит, ахырхарҭа ҿыц ала иҭыхуаз Франциа асахьаҭыхыҩцәа дуқәа Пикассо, Дерен, Брак рескизқәа рыла… уи абзоурала сара снапы алакын зегь реиҳа бзиа избоз аус – ахолст дуқәа рҟны аҭыхра, даҽакала иуҳәозар – адекорациақәа разырхиара. Диагилев даара пату ақәиҵон сара снапала адекорациақәа ахьҭысхуаз…
Александр Шервашиӡе-Чачба иԥҳа Русудана лахь ииҩыз ишәҟәы аҟынтә
Александр Чачба акыр иқәра неихьан Монте-Карло атеатр азы «Шахерезада» адекорациақәа аныҟаиҵоз, хәымш рыла дзылгаз ари аус иԥҳа лахь ииҩуаз асалам шәҟәаҿы «аҵак ду амам» ҳәа ахиҳәааит.
Хәымш инеиԥынкыланы ааба-ааба сааҭ аусура – 84 шықәса зхыҵуа изы имариам акоуп, аха сара сықәра иацу амчымхара саиааит, аха зегьы ишеицазгәарҭаз ала, «Шахерезада» (Бакст имузикала) – зегь реиҳа исықәҿиаз усумҭоуп, ианнажьуа ацәаныррала, амҽхак адурала, аԥшшәқәа рхыркырала.
«Шопениана» Витторио Риети иорекстровка ала, асценографиа – аҭауад Александр Константин-иԥҳа Шервашиӡе-Чачба, акостиумқәа – Александр Бенуа. Асолистцәа: Нана Гольнер, Мишель Панаиефф, Анна Волкова, Татиана Риабушинскаиа
Татиана Степановеи Олег Тупити, актк ала ишьақәгылоу ахореографиатә поема «Лебединое озеро», амузика – Пиотр Чаиковски, ахореографиа – Мариус Петипа, Лев Иванофф
«Original Ballet Russe» Аменрикаҟа агастрольтә тур ахсаала, ихацыркын Мексика, 1942 шықәса, ажьырныҳәамзазы
Иԥҳа лахь иааишьҭуаз асалам шәҟәқәа шамахамзар зегьы рҿы Александр Чачба иҩуан иԥсадгьыл ахь аара дшазгәышьуа. Русудана илылшоз зегь ҟалҵон лаб ишьам дгьыл даҽазнык иадымхаргьы днықәԥшырц азы, аха лҽазышәарақәа акагь рылҵуамызт. 1959 шықәсазы Александр Чачба Канны ақалақь аанижьыр акәхеит, избан акәзар дзыҩназ ауаҭах зтәыз аԥшәма ддәылҵырц адҵа ҟалҵеит. Асахьаҭыхҩы иажәымҭаҽха анхарҭа ҭыԥ ҿыц дашьҭалар акәхеит, иҩызцәа рыцхыраарала Монте-Карлоҟа диасуеит. Аха убри аан ԥықәсларак ҟалеит. Монако аҳраҿы Александр Шервашиӡе-Чачба афранцыз пенсиа аиуразы изин ицәыӡуеит, убри аҟнытә аҵыхәтәантәи ишықәсқәа рзы Монако апринцесса лпансионат аҿы ихигар акәхоит.
Есааира еиҳа-еиҳа исцәыуадаҩуп аԥсҭазаара… Қарҭынтә ааԥхьара сырҭеит уатәи Амузеи аиҳабацәа – срызлеирц, официалла адкылара ду узыҟаҳҵоит ҳәа сарҳәеит. Сара урҭқәа сҭахӡам, рацәак ахӡыргара сашьҭам, сықәрагьы шьҭа ихатәроуп, аха Қарҭтәи аиҳабыра уахь сцара изацхраауазар, Аҟәаҟа алеирагьы азин сырҭап ҳәа сгәыӷуеит. Иҟалозар, аҳәара ҟаҵа Қарҭи Аҟәеи, уахь слеира дара ирҭаххаратәы, бара – сыԥҳа бҿы сынхо сҟаларц азы. Сцара иадҳәалоу ақьаадқәа реиқәыршәаразы Париж слеираны сыҟан, аха уи сзалмыршеит аԥара рацәаны иахьагоз амшала… Бара бахь инасышьҭыз ателеграммагьы зқьы франк сцәагеит… Алеишьа здыруеит, уи уадаҩым сара сзы, авион ала аԥырра маншәаланы исхызгоит – сгәабзиара макьана ицәгьам…
Александр Константин-иԥа Шервашиӡе-Чачба апринцесса Греис Келли лпансион аҟны, Монте-Карло
1964 шықәсазы Александр Шервашиӡе-Чачба дԥырҟоит, уи ашьҭахь игәабзиара ахьҭышәынтәаламыз иахҟьаны даҽа ҩышықәса ахәышәтәырҭаҿы даанхоит. 1968 шықәсазы асахьаҭыхҩы иԥҳа Русудана ибыргхахьаз лаб дылбарц Франциаҟа ацаразы алшара лоугәышьеит. Париж дааит нанҳәа 25 рзы, аха ихьшәацәан. Лаара хәымш шагыз Александр Шервашиӡе-Чачба анышә дамардеит Ницца, аурысцәа рыԥсыжырҭаҿы.
Русудана усҟантәи лаҭаара иалагӡаны Ницца азааигәара иҟаз Михаил Џьота-иԥа Шервашиӡе-Чачба иԥҳәыс Анна Сорина лвиллагьы даҭааит. Ари аҩнаҭаҿы Александр Чачба лассы-лассы дааилон, ихатә уадагьы иман. Уи ихатәы маҭәақәа ирыланы илԥшааит иԥсадгьыл дшазхьуаз атәы зыршаҳаҭуаз анҵамҭақәа рацәаӡаны.
Канны ақалақь аҿы 1948 шықәсазы зыԥсҭазаара иалҵыз иԥҳәыс лпатреҭ аҟынгьы абас иҩуан: «…Иалшозар, саҳәар ҟаларыма лыԥсыбаҩ Аԥсныҟа аиагаразы?» ҳәа.
Зыԥсадгьыл зыԥсы аҿҳәараз, аха ақәынхара уаҳа излахьынҵамхаз асахьаҭыхҩы, зегь акоуп, ишьамдгьыл аҿы изқәаҭыԥ ҟалеит. 1985 шықәсазы иԥсыбаҩ Ниццатәи аԥсыжырҭаҿынтә иҵхны Аԥсныҟа иааган, лаҵарамза 12 рзы ҳаҭырқәҵарала Аҟәа анышә дамардеит. Иџьоушьаша акоуп, Александр Чачба аҵыхәтәантәи имҩа аҵыхәтәантәи ахәҭаҿы – мшынла дызлааргоз акатер «Нестор Лакоба» ахьӡын.
Аԥсуаа ҿарацәа, Аԥсны адгьыл аԥацәа шәахь! Аԥсны – ажәытәтәи ухьӡ слымҳа иҭыҩуеит ахарантә ииаауа аныҩбжьы еиԥш, абыӷьқәа рышәыршәырбжьеиԥш, ихароу, иагьыхаау агәалашәареиԥш – сан-сыԥсадгьыл Аԥсны! – шаҟа иҵаулоузеи рыцәа, икарахаз уԥацәа! Убнақәа рыцха, ухәқәа рҿы изызҳауа агәил лыԥшаахқәа, иааигәоу ушьхақәа инымҵәаӡо рыиаҵәара, ихароу асы шкәакәа, урҩаш ҭрысқәа рыбжьы цәгьа аҽҽаҳәа, уӡиақәа саркьоушәа имқәацаӡо, уҵла дуқәа рышәшьыра фҩыхаақәа, уҟәара шкәакәа аиаҵәара зҿыкәыршоу, – о, сан-сыԥсадгьыл Аԥсны – уца убрахь асқәа ахьышьҭоу, убраҟа ублақәа аартны унаԥшааԥш, уӡырҩы, унха. Хаҳәыцыԥхьаӡа, бӷьыцыԥхьаӡа, икаҳаз, иҩазгьы акәзааит, умҩахәасҭа аҵәирҭацыԥхьаӡа, иузгәакьоу ахаҿы еиқәарақәа, абарҭ зегьы-зегьы, ашьыжь шара аҽанеиҭанакуа еиԥш, алԥха зцу рылашара, убарҭ зегьы ирызхьуа угәы иҭаԥхааит.
Александра Шервашидзе-Чачба. Сухум, 1984 год
Ашықәс ҿыц Санкт-Петербург
Абаза жәлар рхаҭарнакцәа рзы Санкт-Петербург имҩаԥган Ашықәсҿыцазтәи аныҳәа
Санкт-Петербург имҩаԥган Ашықәс ҿыц иазкыз ахәылԥаз Урыстәыла аҩадатәи аҳҭнықалақь аҟны инхо аԥсуааи ашәуааи рзы.
Санкт-Петербург инхо аԥсуааи ашәуааи рзы имҩаԥган Ашықәсҿыцазтәи аныҳәа. Уи еиҿнакааит Адунеизегьтәи аԥсуа-абаза конгресс Санкт-Петербург иҟоу арегионалтә ҟәша.
Арегионалтә ҟәша анапхгаҩы Ҭемыр Рекәаа иазгәеиҭеит, аныҳәатә хәылԥазы, раԥхьаӡа иргыланы, ахәыҷқәа рзы ишеиҿкааз, уи ишаҭааз 50-ҩык инареиҳаны ахәыҷқәа. Хықәкы хадас аусмҩаԥгатә иаман Санкт-Петербург инхо аԥсуааи ашәуааи ҭыԥқ аҿы еидкыланы реибардырра.
«Аныҳәа апрограмма акыр игәылҭәаан, ҳҿар рактив аус ду мҩаԥыргеит ари зегьы аиҿкааразы. Иҟан Аҵаа Бабадуи Асҭыԥҳаи. Ақәгыларақәа еиҳарак амилаҭтә стиль ала еиқәыршәан, аԥсуа-абаза жәлар рашәақәа рҳәон, иара убасгьы ҳажәлар рыкәашарақәа рыла ибеиан ҳаиқәшәара. Ажәакала зегьы бзианы, лахҿыхрала имҩаԥысит», - иҳәеит Рекәаа.
Аконцерт иалахәыз Марика Шьакаиа иазгәалҭеит, аныҳәа гәырӷьарала ишымҩаԥысыз, ахәылԥаз аиҿкааҩцәеи уи асасцәеи ргәалаҟазаара даара ишышьҭнахыз.
Санкт-Петербург иҟоу Адунеизегьтәи аԥсуа-абаза конгресс арегионалтә ҟәша еиҿнакааз Ашықәсҿыцазтәи аныҳәа еиднакылеит шәҩык инареиҳааны ауааԥсыра, уи иалахәызгьы зегьы ргәы иҭнымҵәо иаанхеит
Ахәылԥаз иаҭааз аныҳәатә ашәақәа ирыцкәашон, рнапқәа еибаркны аԥсаӡ иакәшон
Ахәылԥаз иаҭааз асасцәа идырбан Ашықәсҿыцазтәи атеатралтә қәыргыламҭақәа
Санкт-Петербургтәи арегионалтә ҟәша активистка Диана Шашура Аконгресс аинформациатә портал иалҭаз ахҳәааҿы илоуз ацәанырра атәы лҳәеит: аконцерт еиҿызкаауаз актив русеицураан еиҳагьы ишеизааигәахаз атәы.
«Даара акраҵанакуеит ҳазегьы ҳахьеидгылоу, пату ахьеиқәаҳҵо, ҳахьеицхыраауа, убас оуп ишиуа наӡаӡа иҟазаауа, иӷәӷәоу акы. Сара агәра ганы сыҟоуп, зегь реиҳа ихадоу ари аҩыза ахәылԥазқәа реиҿкааран – имҩахыҵуа зегьы рыҩны иҟазшәа ацәанырра рызцәырҵырц азы аҭагылазаашьа аԥҵароуп, ирызгәакьоу абыжьқәа раҳауа, рхатә бызшәала еицәажәауа… Сара сгәыӷуеит уи ҳара иҳалшеит ҳәа», - лҳәеит Шашура.
Адунеизегьтәи аԥсуа-абаза конгресс Санкт-Петербургтәи арегионалтә ҟәша еиҿнакааз Ашықәсҿыцазтәи ахәылԥаз еизнагеит шәҩык инареиҳаны ауааԥсыра.
Питертәи аныҳәатә хәылԥазы
Ахәыҷқәа Ашықәс ҿыц рыдырныҳәалеит Аҵаа Бабадуи Асҭыԥҳаи
Милаҭ маҭәала еилаҳәаз аҷкәын ахәылԥаз асасцәа ажәеинраала дырзаԥхьеит
Аныҳәатә хәылԥазы дырԥшӡеит аԥсуа милаҭтә кәашарақәа
Ахәыҷқәа зегьы аныҳәатә ҳамҭақәа рызшан
Ахәыҷқәа ирзырхиаз аҳамҭақәа рацәан
Аныҳәатә хәылԥазы арлашеит амцаԥшь шоу
Ахәыҷқәа Ашықәс ҿыц аныҳәа иазку ажәеинраалақәеи ашәақәеи аздырхиеит
Ахәыҷқәа аӡәырҩы аныҳәатә костиумқәа ршәын
Афото аҟны: Ашықәсҿыцазтәи аныҳәа аиҿкааҩцәеи алахәцәеи
Аԥсныи Урыстәылеи «рыхьтәы сопрано»
Адунеитә сцена аеҵәахә, Аԥсны агәадура, «ахьтәы сопрано» Хьыбла Гьерзмаа диит ажьырныҳәа 6, 1970 шықәсазы, Пицунда ақалақь. Аҟыбаҩ бзиа злоу амузыкантҵәа реиҳарак реиԥш, амузыка лҽазылкит лхәыҷра шықәсқәа инадыркны: ашәа лҳәон, афортепиано алырҳәон. Хьыбла аҵара лҵон Гагратәи амузыкатә школ аҟны, анаҩс дҭалоит Аҟәатәи амузыкатә ҵариурҭа, уи дагьалгоит афортепиано акласс ала.
Ашәаҳәаҩ лышьақәгылараҿ анырра ду анаҭеит лыкәша-мыкәша иҟаз амузыкатә культура, еиҳаракгьы Х-тәи ашәышықәсахь иаҵанакуа Пицундатәи ауахәама акәша-мыкәша иҿиоз. Абрахь ауп дыӡӷаб хыҷны амузыка азыӡырҩра дахьаауаз, раԥхьаӡа акәны ауарӷан абжьқәа ахьлаҳаз, еицырдыруа амузыкантцәа ахьылбаз. Аамҭак азы Хьыбла ауарӷан арҳәаҩыс дҟалап ҳәагьы дазхәыцхьан. Еиҭаҳәашьа змам ааха дуны ашәаҳәыҩ лзы иҟалеит лани лаби рыԥхара. Лара 16 шықәса заҵәык ракәын илхыҵуаз лан лдунеи анылыԥсах, ҩышықәса рышьҭах лабгьы иԥсҭазаара далҵуеит. Хьыбла, згәабзиара уашәшәыраз лан уахи-ҽни дылбон, аха уи дызлымгоз акьыба чымазара злымаз атәы лара илыздыруамызт. Убарҭ ашәықәсқәа рзоуп, ашәаҳәаҩ лажәақәа рыла, лыбжьгьы анцәырҵ, ианаатыз.
Хьыбла Гьерзмаа раԥхьатәи авокалтә урокқәа лоуит Аҟәатәи амузыкатә ҵариурҭа аҟны, рҵаҩысгьы длыман Жозефина Бумбуриди. 1989 шықәсазы қәҿиарала аҭаларатә ԥышәарақәа аҭаны, дҭалоит Москватәи аконсерваториа, уаҟа рҵаҩцәас илоуит УАААР (Урыстәылатәи Асоветтә Афедеративтә Асоциалисттә Республика – аред.) жәлар рартистка Ирина Масленниковеи, Урыстәыла зҽаԥсазтәыз артистка Евгениа Арефиевеи.
Хьыбла лыстуденттә шықәсқәа рзгьы лхы алалырхәуан еиуеиԥшым жәларбжьаратәи авокалтә еицлабрақәа. Хьыбла лахь ауаа аинтерес рызцәырҵуа иалагеит аицлабра «Вердивские голоса» аҟны ахԥатәи аҭыԥ анылга инаркны, анаҩс аҩбатәи аҭыԥқәа нылкылеит Санкт-Петербургтәи Римски-Корсаков ихьӡ зхыуи, Франсиско Виниас ихьӡ зхыуи (Барселона) авокалистцәа рконкурсқәа рыҟны.
Ашәаҳәаҩ қәыԥш атриумф лзыԥшын 1994 шықәсазы, Москва имҩаԥысуаз Пиотр Чаиковски ихьӡ зхыу жәларбжьаратәи аконкурс аҟны. 24 шықәса зхыҵуаз Гьерзмаа аконкурс аҟны иналыгӡеит Розина лариа, Россини иопера «Сивильски цириульник» аҟнытә, иара убасгьы Асҭыԥҳа лариа, Николаи Римски-Корсаков иопера «Снегурочка» аҟнытә. Гьерзмаа ари аконкурс аҿы лықәгылара зегьы аршанхеит. Ажиури ирыдыркылеит ипрецедентдаз аӡбара – аконкурс аҭоурых аҟны раԥхьаӡакәны алахәҩы Агран-при лырҭеит: Хьыбла лаԥхьагьы, уи лашьҭахьгы Агран-при уаҳа аӡәгьы ианашьамызт. Ҳәарада, ари аҳамҭа артистка лашәаҳәаратә кариера аҟны акрызҵазкуаз хҭысны иҟалеит.
Хьыбла Гьерзмаа лофициалтә саит
1995 шықәсазы Гьерзмаа дҟалоит Станиславски Немирович-Данченкои рыхьӡ зхыу Москватәи академиатә амузыкатә театр (МААТ) солисткас. Иахьагьы ари атеатр аҟны аԥхьагылаҩ-солисткас дыҟоуп. Хьыбла лусура ашықәсқәа ирылагӡаны илзаашьҭын еиуеиԥшым атеатрқәа рҟынтә адгаларақәа дара рахь аусура аиасразы, Большои театргьы уахь иналаҵаны, аха лара лтеатр гәакьа ныжьны џьаргьы дымцеит, дцапҳәагьы лгәы иҭам. Линтервиуқәа рҿы, Хьыбла лассы-лассы иазгәалҭоит лтеатр лыҩны еиԥш ишылаԥхьаӡо, иара убасгьы ҷыдала иалылкаауеит уи асахьаркыратә напхгаҩы Александр Титель лашәаҳәаратә кариераҿы иалагала ду.
Хьыбла Гьерзмаа Џьакомо Пуччини иопера «Богема» аҟны Миузетта лроль налыгӡоит
Лена Семионова, К.С.Станиславски В.И.Немирович-Данченкои рыхьӡ зхыу Москватәи Амузыкатә театр
Олег Черноус, К.С.Станиславски В.И.Немирович-Данченкои рыхьӡ зхыу Москватәи Амузыкатә театр
Хьыбла лхаҭа лыбжьы адлыԥхьаӡалоит алирикатә акцент змоу алирико-колоратуратә сопрано ахь. Лара лрепертуар аҟны даараӡа ирацәан хыԥхьаӡара рацәала иналыгӡаз апартиақәа, уахь иаҵанакуеит: Лиудмила (аопера «Руслан и Лиудмила» Глинка), Шамахантәи аҳкәажә («Золотои петушок», Римски-Корсаков), Адина («Лиубовны напиток», Доницетти), Виолетта («Травиата», Верди), Мими Миузетеи («Богема», Пуччини), донна Анна («Дон Жуан», Моцарт), Лиу («Турандот», Пуччини), Амелиа Гимальди («Симон Бокканегра», Верди) убас егьырҭгьы. Иналыгӡаз апартиақәа рхыԥхьаӡара шырацәоугьы, дара ралхра хшыҩзышьҭрала дазнеиуеит, иарбанзаалак лара илнаалом ҳәа илыԥхьаӡо ароль налыгӡарангьы дыҟам.
2001 шықәсазы Хьыбла Гьерзмаа Аԥсны еиҿылкаауеит есышықәстәи амузыкатә фестиваль «Хьыбла Гьерзмаа шәаалыԥхьоит…» ҳәа хьӡыс изауыз. Есышықәса уи қәҿиарала имҩаԥысуеит, амҽхакгьы аҽарҭбаауеит. 2014 шықәсазы, афестиваль аҳәаақәа ирҭагӡаны аконцертқәа мҩаԥысит Москва, XIV-тәи афестиваль аартын Вена, еицырдыруа ахьтәы зал «Музикфераин» асценаҿы, иагьыркын «Карнеги-холл» (Ниу-Иорк» аҟны. XVI, XVII афестивальқәа мҩаԥысуан швеицариатәи ақалақь Санкт-Моритце аҟны. Афестиваль аҟазаара аамҭа иалагӡаны, уи рхы аладархәит адунеизегьы еицырдыруа амузыкантцәеи ашәаҳәаҩцәеи. Урҭ рхыԥхьаӡараҿы иҟоуп: Владимир Спиваков, Елена Образцова, Денис Мацуев, Ильдар Абдразаков, Дебора Браун убас егьырҭгьы. Акыршықәса инеиԥынкыланы аконцертқәа мҩаԥигон, аҟазаҭҵааҩы Свиатослав Белза. Аԥсны иқәынхо зегьы рзы ари афестиваль гәыкала бзиа ирбо ныҳәак еиԥшны иҟалеит, избан акәзар есышықәса Хьыбла Гьерзмаа лыуаажәлар ирзаалгоит зегьы иреиӷьу амузыкатә композициақәеи, адунеи зегьы еицырдыруа ашәаҳәаҩцәеи.
Афестиваль «Хьыбла Гьерзмаа шәаалыԥхьоит...» Аԥсуа драматә театр асценаҟны, Аҟәа, 2017 шықәса
Ахьӡ Хьыбла аԥсышәала «зыблақәа хьыԥшшәылоу» ҳәа аанагоит, акритикцәа ракәзар Урыстәыла «ахьтәы сопрано» ҳәа ахьӡ лхырҵахьеит. 2001 шықәсазы зегьы иреиӷьу ашәаҳәаҩ ҳәа лара иланашьан атеатралтә премиа «Золотои Орфеи». 2006 шықәсазы илыхҵан Аԥсны Жәлар рартистка ҳәа ахьӡ ҳаракы, анаҩс – Урыстәыла Жәлар рартитска ҳәа. 2010 шықәсазы Хьыбла Гьерзмаа иланашьан Урыстәыла атеатралтә дунеи аҿы зегь иреиҳаӡоу апремиа – «Ахьтәы сабрада», аспектакль «Лючиа ди Ламмермур» (Гаетано Доницетти) аҟны иналыгӡаз Лиучиа лроль азы. Арежиссиор Адольф Шапиро, ари аспектакль К.С.Станиславски В.И.Немирович-Данченкои рыхьӡ зхыу Москватәи Амузыкатә театр аҟны ақәыргылара иҽаназишәа аҿны инаркны, Лиучиа лроль аҟны иибоз Хьыбла Гьерзмаа заҵәык лакәын
2010 ашықәс Хьыбла Гьерзмаа лпрофессионалтә ԥсҭазаараҟны иналукааша ашықәсқәа иреиун. «Ахьтәы сабрада» адагьы лара иланашьан акрызҵазкуа даҽа ҩ-ҳамҭак: Урыстәыла аопертә премиа Casta Diva, иара убасгьы иҳәынҭқарратәым апремиа «Триумф» акультуреи аҟазареи рҿы аихьӡарақәа рзы
Хьыбла Гьерзмаа дықәгылахьеит адунеи зегьы иреиӷьу атеатрқәа рысценақәа рҿы. Раԥхьатәи аҳәаанырцәтәи атеатр, лара лбаҩхатәра иаҵагылаз Лондон иҟоу Акралтә театр «Ковент-Гарден» акәхеит. Раԥхьаӡа акәны уи асценаҿы лара дықәгылеит 2008 шықәсазы, иагьыналыгӡон Татиана лроль Чаиковски иопера «Евгени Онегин» аҟны. Гьерзмаа лықәгылара зегьы аршанхеит. Шықәсык ашьҭахьгьы, лара дхынҳәит ари асценахь Пуччини испектакль «Богема» дацны, иагьыналыгӡеит Мими лроль.
2010 шықәса жьҭаарамзазы Хьыбла дықәгылеит Ниу-Иорк ақалақь иҟоу аоператә театр «Метрополитен-опера» асценаҿы, Оффенбах иқәыргыламҭа «Сказки Гофмана» аҟны Антониа лпартиа анагӡарала. Ашьҭахь арҭ атеатрқәа еиҳа лассы-лассы ааԥхьара лырҭо иалагеит ихадоу апартиақәа налыгӡаларц. 2015 шықәсазы лтеатр гәакьа аамышьҭахь, Хьыбла Гьерзмаа «Метрополитен-опера» аҟынгьы иӡырылгеит лкомпакттә диск «Аурыс ашәаҳәаҩцәа рвокалтә циклқәеи аромансқәеи» захьӡыз, насгьы Урыстәылатәи ашәаҳәаҩцәа рахьтә лара лоуп зегь раԥхьаӡа уаҟа автограф-сессиа мҩаԥызгаз. Хьыбла дахьықәгылахьоу адунеиаҿ иреиҳаӡоу ахьӡ змоу асценақәа ируакуп иара убас Милан ақалақь иҟоу «Ла Скала», Венатәи аҳәынҭқарратә опера, Флоренциа иҟоу атеатр «Комунале», Париж иҟоу Елисеитәи адәқәа ртеатр уҳәа убас егьырҭгьы.
2011 шықәса цәыббрамзазы Хьыбла Гьерзмаа Парижтәи ахәаԥшцәагьы хылхуеит. Лара дықәгылоит Парижтәи аопераҿы Моцарт иопера «Милосердие Тита» аҟны Вителиа лпартиа анагӡарала.
2012 шықәсазы Оффенбах иқәыргыламҭа «Сказки Гофмана» аҟны иаразнакала х-рольк налыгӡеит, ус еиԥш зылшо ахааназгьы даара имаҷын, Хьыбла Гьерзмаагьы уи зылшаз инарылукаашаз аоператә шәаҳәаҩцәа дыруаӡәкхеит. Хьыбла лхаантәи ашәаҳәаҩцәа рҟынтә х-рольк рынагӡара зылшахьаз анемец оператә шәаҳәаҩы Диана Дамару заҵәык лакәын. Лара абарҭ арольқәа рыла дықәгылон Бавартәи аопера асценаҿы.
2014 шықәсазы Шәача ақалақь аҟны Аӡынтәи Олимпиатә хәмаррақәа рхыркәшара ацеремониаҿы Хьыбла Гьерзмаа лоуп знапы ианырҵаз «Аолимпиатә вальс» анагӡара, аӷба «Вестник весны» дақәтәаны.
2014 шықәсазы иаԥҵоуижьҭеи 50 шықәсахыҵратә иубилеи азгәазҭоз афирма «Мелодиа» аоператә классика знылаз адиск ҭнажьит. Лымкаала абри адиск аҭаҩразы Моцарт, Беллини, Верди, Доницетти, Россини уҳәа еицырдыруа акомпозиторцәа рариақәа налыгӡеит Хьыбла Гьерзмаа, Урыстәыла Амилаҭтә филармониатә оркестр дацны.
2016 шықәсазы ашәаҳәаҩ лҳамҭақәа ирыцлеит даҽакы: МАМТ асценаҟны Александр Титель иқәиргылаз Керубини испектакль «Медеиа» аҟны Медеиа лроль анагӡаразы иланаршьеит «Ахьтәы сабрада». Ари ароль – ашәаҳәаҩ лгәи-лыԥси зқәылҵаз, зегь реиҳа илгәаҟыз акоуп. Аргонавтцәа ирызку ажәытәбырзентә миф инақәыршәаны, Медеиа аколхцәа раҳ иԥҳа лакәын. Колхида ҳәа иашьҭан ажәытәан Аԥсны. Ус анакәха, ари амиф аҟны иаарԥшу ахҭысқәа ашәаҳәаҩ лыԥсадгьыл аҟны ажәытәан иҟалахьаз ракәын. .
«Медеиа» Л.Керубини афестиваль «Хьыбла Гьерзмаа шәаалыԥхьоит...» аҟны, Аҟәа, 2016 шықәса
«Ари аспектакль аҟны Медеиа агәаҟра лныԥшуеит, аха лхаҭа дыцәгьаршҩым. Баша аҵкы еиқәаҵәа зшәу Медеиа – Хьыбла Гьерзмаа, ашәы лхьыкәкәа дшыҟоугьы, лрыцҳашьара акәым, лдуреи лыԥшӡареи рҿаԥхьа ухырхәар уҭаххоит. Лыбжьы убас нҵәара зқәым ҵауларак аанахәоит, ихырку аколоратурақәа рыԥшӡара уатәнатәыртә еиԥш. Нас уи иаҵоу амч иазҳауа-иазҳауа иаалырҟьаны афальцет ахь ииасуама уҳәартә ипахоит, асценаҿ иаарԥшымыз лхәыҷқәа рышьра аимгеимцаразы. Аха еилукаауан, уи нахыс Медеиа лхаҭагьы ԥсҭазаашьа шлымам, лхәыҷқәа шьны лыхгьы лшьыр акәын, избанзар бзиабарада ари адунеи ақәзаара лылшомызт».
Аспектакль «Медеиа» иазкны «Российская газета» ианылаз астатиа аҟынтә
Керубини иопера «Медеиа» ақәыргылара – кульминациатә хҭысын XV-тәи аиубилеитә фестиваль «Хьыбла Гьерзмаа шәаалыԥхьоит…» аҳәаақәа ирҭагӡаны имҩаԥысыз рахьтә. Ашәаҳәаҩ акыр шықәса раахыс илымаз лыгәҭакы налыгӡеит лара аус ахьылуа атеатр лыԥсадгьыл Аԥсныҟа раагарала, адекорациақәеи ақәыргыламҭа иалахәу атруппа зегьы уахь иналаҵаны. Аопера ықәдыргылеит Аҟәатәи аԥшаҳәаҿы, аха аҵыхәтәанӡа уи уаҟа анагӡара залмыршахеит. Актәи акт анаанҵәа ашьҭахьҵәҟьа ақәыршыҩ ӷәӷәа леит. Аопера иаарццакны Аԥсуа драматә театр асценахь ииагатәхеит.
2017 шықәса хәажәкырамзазы Хьыбла Гьерзмаа раԥхьаӡа акәны дықәгылеит милантәи атеатр «Ла Скала» асценаҿы Гаетано Доницетти иопера «Анна Болеин» аҟны ароль хада анагӡарала. Мари-Луиз Бишофберже иқәлыргылаз ари аспектакль апремиера мҩаԥысит 35 шықәса раахыс раԥхьаӡа акәны. Хьыбла лаԥхьа Анна лроль иара абра иналыгӡон ашәаҳәаҩ ду Монтсератт Кабалье, 1982 шықәсазы.
Ашәаҳәаҩ лымкаала бзиа илбоит аџьазтә музыка. Лассы-лассы лконцертқәа рҿы еицырдыруа аклассикатә аԥҵамҭақәа аџьаз цәаҩа рхаҵаны иуаҳар улшоит. Абри ахырхарҭала Хьыбла Гьерзмаа аус рыцылуит зыхьӡ нагоу амузыкантцәа: Даниил Крамер, Иаков Окунь иџьазтә трио, апианино арҳәаҩы Денис Мацуев, америкатәи ашәаҳәаҩ Дебора Браун, аџьазмен Гьаргь Гараниан уҳәа убас егьырҭгьы. Абас еиԥш иаԥҵаз аџьазтә стандартқәа алалҵеит ашәаҳәаҩ лзыӡырҩцәа бзиа еицырбаз апрограмма «Опера. Джаз. Блюз».
Хьыбла Гьерзмаа лрепертуар иалоуп жәлар рашәақәагьы. Иџьоушьаша, аҳәаанырцәтәи лықәгыларақәа раан ахәаԥшцәа аԥсуа жәлар рашәақәа роуп еиҳаракгьы «бис» аҳәарала даҽазнык илдырҳәо.
Хьыбла Гьерзмаа ацхыраара рылҭоит абаҩхатәра злоу Аԥснытәи ашәаҳәаҩ қәыԥшцәа. Аҿар лассы-лассы ирылахәуп лара имҩаԥлго афестивальқәа, лара лхаҭагьы асценаҿы данрыцықәгыло маҷым. Артистка ацхыраара алҭоит лара дзылгаз Гагратәи амузыкатә школ, иара убас Аҟәатәи амузыкатә ҵараиурҭа, Очамчыратәи алицеи-интернат. Афестиваль иаанагаз аԥарақәа убасгьы изныкымкәа Аԥсны иҟоу агәыҳалалратә фондқәа ирхыԥхьаӡалахахьеит.
Лыхьӡ ишаҳәо еиԥш зыблақәа ҭԥхаауа Хьыбла Гьерзмаа лымкаала бзиа дырбоит амода ахырхарҭа змоу аҭыжьымҭақәагьы. Аҽеиҿкаараҿы илымоу агьама еталонтәуп ҳәа иԥхьаӡоуп, уи аҽеилаҳәараҿы илҿыԥшуа, зыҽлеиԥшызтәуа даараӡа ирацәаҩуп. Лара лхаҭагьы иазгәалҭоит амода дшацклаԥшуа, аамҭа анлымоу адизаинерцәа рцәыргақәҵақәа дшырҭаауа. Хьыбла Гьерзмаа лхазы зегь рыла еталонс далылкаауеит илегендартәу Мариа Каллас.
«Лара (Хьыбла – аред.) Москва иреиӷьӡоу асопрано бжьы зхоу ахьлакәу адагьы, агьама ҳаракӡа змоу ԥхәызба ԥшӡоуп. VOGUE аҭыхрақәа рахь днеиуеит лхатәы стильаԥҵаҩы длыцны, еицырдыруа адизаинерцәа Carolina Herrera, Halston рҟынтә аҵкқәа лчемодан иҭаҵаны — аҵыхәтәантәи аколлекциақәа ируаку. Лыҵкқәа руакы лара Каролина Еррера лнапала аус адылулеит, Ниу-Иорк. Егьи бзиа илбо даҽа ҵкык иӡахит Москва адизаинер Александр Терехов ихаҭа, лықәгылара мышқәак шагыз. Аҵкқәа зыҟны иҿалҵо дыруаӡәкуп иара убас Вардуиа Назариан. Хьыбла – ҳаамҭа иақәшәо оператә шәаҳәаҩуп, уажәгьы ихадароу абжьоуп ҳәарада, аха уи анаҩсан аҵакы рымоуп артист асценаҿы леиҭаҵшьақәа, ашоу, абырлашқәа рыцырцырра, актиортә ҟазара».
Vogue Russia ахҳәааҟаҵаҩ Сергеи Ходнев
Атекст автор – Арифа Қапԥҳа, абильд-редактор - Наала Аҩӡԥҳа, аредактор – Ольга Солдатенкова, аредактор хада – Амина Лазԥҳа
Аԥсуа бызшәа Лана Басариаԥҳа
Лондон инхо аԥсуаа рхатәы бызшәа рҵоит акультуратә хеилак еиҿнакааз акурсқәа рҟны
Лондонтәи адернеқь иалахәу 20-ҩык инареиҳаны ауааԥсыра аԥсуа бызшәа акурсқәа рахь иныҟәоит.
Есымчыбжьатәи аԥсуа бызшәа аурокқәа еиҿкаауп Лондонтәи адернеқь иаҭаауа рзы (адернеқь даҽакала иуҳәозар – аԥсуа-абаза культуратә хеилак – аред.). Ҳџьынџьуаа рхатәы бызшәа длырҵоит Аԥснынтәи Британиа ду аҵараҵаразы инеиз Лана Басариаԥҳа.
АААК аинфопортал аинтервиу азҭаз Лана Басариаԥҳа еиҭалҳәеит 1990 шықәсазы лара лаб иаҳәшьа Светлана Басариаԥҳагьы Лондон инхо аԥсуа-абаза диаспора рхаҭарнакцәа аԥсшәа шыдлырҵоз. Усҟан аԥсуа бызшәа аурокқәа мҩаԥысуан мчыбжьык ахь хынтә, фымз инарзынаԥшуа.
«Ари аамҭа кьаҿуп ухы уақәиҭны абызшәала уцәажәаратәы, еиҳаракгьы ҳара ҳбызшәеиԥш иуадаҩу акы анакәу. Аха дара ирылшеит абзазаратә темақәа рыла еицәажәартә еиԥш абызшәа аҵара. Маҷк иадымхаргьы абызшәа заҳауаз иаарласны рхаҭақәагьы цәажәо иалагеит. Аинтерактивтә методикала аус руан, ирырҭоз атемала адиалогқәа шьақәдыргылон. Ҳәара аҭахума, саҳәшьа ду лабжьгарақәа срызҿлымҳауп иахьагьы, сҵаҩцәа рахь сазыҟаҵаны снеилароуп, уи акраанагоит са сзы», – лҳәеит Басариаԥҳа.
Лана Басариаԥҳа мчыбжьык ахь знык аурок мҩаԥылгоит, урокк – ҩ-сааҭк ицоит. Арҵаҩы еилылкаауеит ари аамҭа шазымхо инарҵауланы абызшәа аҵаразы. Аха лара ишҳаиллыркааз ала, уи аамҭа ацҵаразы уажәазы алшара лымам, избан акәзар лырҵаҩратә усуреи ауниверситет аҟны лара лхаҭа лҵареи еилалыгӡароуп.
Аха рҵаҩык лаҳасабала даара гәахәарыла илыдылкылоит лыстудентцәа – урҭ реиҳараҩык адернеқь акыр иацәыхараны инхоит – русура мшы анхдыркәшалак аамышьҭахь имаашьаӡакәа есымчыбжьа харантәи иааны, рхатәы бызшәа ргәацԥыҳәаны ирҵарц иахьашьҭоу.
«Сгәы иалоуп уажәазы исызрыҭо мчыбжьык ахь ҩ-сааҭк мацара ахьракәу», – лҳәеит арҵаҩ қәыԥш.
Абызшәатә курсқәа ирҭаауа аҵаҩцәа қәрала еиуеиԥшым: 30 шықәса зхыҵуа инадыркны 65 шықәса зхыҵуа рҟынӡа ыҟоуп. Абызшәа адырра аҩаӡарақәагьы еиԥшым, иҟоуп шьоукы алфавит ала аҵара иалаго, даҽа шьоукы маҷк ицәажәартә иҟоуп. Абызшәа зҵо рыбжьара дыҟоуп милаҭла иаҭырқәоу аԥсуаа ҳҭацагьы.
«Ҳаурокқәа акыр лахҿыхрала имҩаԥысуеит: астудентцәа еиҳарак аинтерес рымоуп ацәажәаратә бызшәа. Аха сара уи аҿы саангыларц сҭахӡам, абызшәа абеиара еиуеиԥшым аганқәа рыла идсырбар сҭахуп», – лҳәеит Басариаԥҳа.
Акурсқәа ирҭаауа аҵаҩцәа ируаӡәку Аҭакан Ҷкәотуа иазгәеиҭеит аԥсуа бызшәа аҵара иацу ауадаҩрақәа ртәы.
Ҭырқәтәылатәи аԥсуаа иаҿаԥырҽуеит аԥсшәа аҵара уадаҩуп ҳәа иҟоу агәаанагара
«Даара имаҷуп ҳара иҳахәаша арҵага шәҟәқәа, аматериал еилаҳкааратәы иахьарбоу, мамзаргьы авеб-саитқәа. Абызшәа ахаҭа, ҳәарада, иуадаҩуп, аха аҵара алшоит. Уадаҩрас иҟоуп иара убас, абызшәа абжьааԥнытәи ҳаԥсҭазаараҿы иахьаҳмаҳауа», – ҳәа азгәеиҭеит аҵаҩы.
Аха егьа ус иҟазаргьы, иарбанзаалак абызшәа аҵара – даара аинтерес зҵоу процессуп ҳәа ациҵеит иара.
«Сгәыӷуеит аԥсуа бызшәеи алитературеи ишысҭаху еиԥш снапаҿы исзаагоит ҳәа», – абас иажәа хиркәшеит Ҷкәотуа.
Лондонтәи адернеқь ахантәаҩы Иашьым Аҭрышԥҳа иаҳзеиҭалҳәеит, иахьазы акультуратә центр ишеиднакыло шәҩык инареиҳаны аԥсуа-абаза диаспора рхаҭарнакцәа, урҭ рахьтә ҩажәаҩык инеиԥынкыланы аԥсуа бызшәа аурокқәа ирҭаауеит. Адернеқь еиҿнакаауеит ҳџьынџьуаа реидкылара иазынархоу егьырҭ аусмҩаԥгатәқәагьы.
«Аратәи ҳџьынџьуаа реиҳараҩык Аԥсны збахьоу роуп. Ҳара ҳалахәуп Адунеизегьтәи аԥсуа-абаза конгресс аусура, Аԥсны иҟоу аусбарҭақәа ԥыҭк ҳрымадоуп, иаҳҳәап Ахәаахәҭра-ааглыхратә палата еиԥш иҟоу», – ҳәа еиҭалҳәеит Аҭрышԥҳа.
Лондон иҟоу аԥсуа-абаза культуратә хеилак аус ауеит 2013 шықәса раахыс, уи еиднакылоит шәҩык инареиҳаны ауааԥсыра. Адернеқь алахәцәа лассы-лассы еиԥылоит, рҭоурыхтә ԥсадгьыл Аԥсны иамадоуп.
Мусса Егзакь аԥсуа-абаза жәлар ирыдиныҳәалеит Ашықәс ҿыци Қьырса ныҳәеи
АААК Иреиҳаӡоу ахеилак ахантәаҩы Мусса Егзакь аԥсуа-абаза жәлар рхаҭарнакцәа ирыдиныҳәалеит Ашықәс ҿыци Қьырса ныҳәеи.
Адунеизегьтәи аԥсуа-абаза конгресс Иреиҳаӡоу ахеилак ахантәаҩы Мусса Егзакь аԥсуа-абаза жәлар рахь ихы нарханы ирыдиныҳәалеит иааиуа аныҳәақәа – Ашықәс ҿыци Қьырса ныҳәа лашеи. Иара иазгәеиҭеит иҳаҩсыз 2018-тәи ашықәс азы аԥсуа-абаза милаҭ рзы акрызҵазкуа аус дуқәа шымҩаԥгаз.
«Иахьатәи адунеи алакҭа зеиԥшроу ала, даҽа аамҭанык еиԥшымкәа актуалра аҵоуп аԥсуа-абаза жәлар ҳуникалтә культуреи, ҳҵас-қьабзқәеи, ҳбызшәеи реиқәырхара азҵаара. Иҟаҳҵахьоу аҿы аангылара ҟалаӡом, иаку аетнокультуратә еиужьра аԥҵара иацаҳҵалароуп, ҳбызшәеи, ҳкультуреи, ҳатрадициақәеи рыҿиара ҳацхраалароуп, абаза жәлар рхаҭарнакцәа реимадарақәа ҳарманшәалалароуп, еиҳа еиҿцааларц, еибабаларц азы», – ҳәа аҳәоит адныҳәаларатә текст.
Егзакь иазгәеиҭеит, хықәкык еицызмоу ауаа гәыԥҩык еиқәшәоу русура абзроурала, есааира ишазҳауа Аконгресси аиҿкаара «Алашареи» имҩаԥырго апроектқәеи аусмҩаԥгатәқәеи ирызҿлымҳау, урҭ ирылахәхо ауаа рхыԥхьаӡара.
АААК Иреиҳаӡоу ахеилак ахантәаҩы агәра ганы дыҟоуп, 2019-тәи ашықәс ҿыц иҭало абаза жәлар ахаҭарнакцәа зегьы «ари адунеи иаҳа излеиӷьыстәри ҳәа иазхәыцуа, ақьиареи агәыбылреи реихаҳара рҭахны, аԥсуа-абаза милаҭ аизҳара ахьӡала».
«Ҳаидгыланы иаҳзыҟамҵо ҳәа акгьы ыҟаӡам!» – ҳәа агәра ганы дыҟоуп Мусса Егзакь.
Аҵыхәтәан Егзакь ажәлар зегьы аныҳәақәа рыдиныҳәалеит. Ашықәс ҿыци Қьырса лашеи – ахәышҭаара иатәу аҭаацәара зегь еизызго ныҳәақәаны иԥхьаӡоуп. Ҭаацәала зегьы ирзеиӷьишьеит агәабзиара, агәамч, агәырӷьареи, аҭынчреи, бзиарақәас иҟоу зегьы.
«Доуҳала ифырхаҵоу»: акорнет Константин Лакрба изкны
Аԥсуа аамысҭацәа рҭаацәара иалҵыз Константин Лакрба аӷа ихы дашьит Актәи Адунеизегьтәи аибашьраан. Иара дшыҷкәыназ дҭахеит, аха иааирԥшыз ахаҵареи агәымшәареи ихьӡ наунагӡа аҭоурых иазынрыжьит.
Константин Шьаҳан-иԥа Лакрба Черқьессктәи аполк апрапоршьчик Шьаҳан (Иасыф) Ҳасан-иԥа Лакрба иҷкәын иакәын. Убасгьы аиуара рыбжьан Аԥсны еицырдыруаз амалуаҩы Мырзаҟан Лакрба иҟны. Мырзаҟан иашьцәеи иареи Дәрыԥшь ақыҭан идыргылахьан ашколи ауахәамеи.
Константин Лакрба диит ажьырныҳәа 8, 1891 шықәсазы Лыхны ақыҭан. Аԥсуа милаҭтә традициақәа инарықәаршәаны дааӡан. Иԥсадгьыл амԥсахреи, аиҳабацәеи аҳәсеи ҳаҭыр рықәҵареи – абарҭ зегьы гәникылеит, ишырҳәо еиԥш, иан лкыкахш иацны. Аҭауад жәлақәа рҿы ишаԥыз еиԥш, ахацәа иалырхуаз азанааҭ заа иӡбан – уи аррамаҵура акәын.
Константин Лакрба аҵара иҵон аҭауад ду Михаил Павел-иԥа Воронежтәи икадеттә корпус аҟны, анаҩс – Елизаветоградски акавалертә ҵариурҭаҿы. Иқәыԥшыз Константин Лакрба аҵариурҭа иҭаз зегьы даарылукаартә дыҟан, иреиӷьқәаз рыгәҭа дгылан. Иҵара анхиркәша ашьҭахь, 1913 шықәсазы акорнет ичын ирҭеит, дагьырышьҭит 16-тәи адрагәынтәи Твертәи аполк ашҟа.
Михаили Константини Лакраа
Сангәылиаа рҭаацәаратә архив аҟынтә
Аибашьра агәҭаҵәҟьа
Акорнет Лакрба илахьынҵан Актәи Адунеизегьтәи аибашьраан «аԥсуаа рышәк» ҳәа изышьҭаз ахагылара. Уи Черқьессктәи аполк иалан, иара аполк ахаҭа Кавказтәи акавалериатә дивизиа иахәҭакын. Ари «дикаиа дивизиа» ҳәа изышьҭаз акәын, уи ахьыӡгьы баша иахымлеит.
Ашәҟәыҩҩы Лев Толстои иҷкәын, ажурналист Илиа Толстои арҭ аибашьцәа дрылацәажәо абас иҩуеит: «Аполкқәа рыҽқәа еиваргыланы амҩа ианысны ицон, ақалақь ауааԥсыра зегьы урҭ ишанханы ирыхәаԥшуан – аӡә иаҵкьыс аӡә дыԥшӡан. Саргьы ауаа сынрылагылан снаԥшит, иагьеилыскааит арҭ аҽыуаа ирыхәаԥшуаз зегьы ирызцәырҵуаз ацәаныррақәа зеиԥшраз. Сахьгылаз схаҭагьы иаасхаҵәеит ахабзиабара ацәанырра, уи исанаҳәон ари аргьы ҳара ишаҳтәу, аурыс ир ишахәҭаку, ҳара иҳавагыланы аӷа ииааира ишазыхиоу, ус анакәымхагьы аибашьра адәаҿы аԥсра ишацәымшәо. Уаҩытәыҩса ишьапы ахьықәимыргылац аҭыԥ џьашьахәқәа рҿы изызҳауа ашәҭқәа ирҩызан урҭ, адунеи иацыршаз аханатәтәи аԥшӡара зхьыкәкәо, илаша-лашо, уздызыԥхьало аԥшӡара. Рҽырԥагьаны инеиуеит рыхқәа шьҭқәыцәаа, аламалагьы урҭ «ашәҭқәа» рааигәара узнеиуам, иузхҵәом, унапы ахәрацәгьа амоукәа».
Аинрал Корнилови Ашьхарыуаа рыр адивизиеи
«Аԥсуаа рышәк» шьақәгылан жәаҩыла аибашьцәа гәымшәақәа рыла, урҭ зегьы милаҭла иаԥсыуаан.
Константин Лакрба иуа аҭауад Баҭа Анчабаӡе иахь ииҩыз ашәҟәы аҟны еиқәиԥхьаӡеит адивизиа иалаз асолдатцәа рыхьӡқәа: Ардашьын Ақырҭаа, Миха Чрыгба, Калистрат Ӡыӡаа, Миха Ермолов, Уасил Лакоба, Качубеи Инал-иԥа, Дич Кәакәасқьыр, Константин Маан, Ниф Ҭаниа, Семион Арнауҭ, Миша Анчабаӡе, Пакә Ҵышәба, Мамед Абыхәба, Чыч Қапба, Кәакәын Агрба уҳәа убас егьырҭгьы.
Иара уи ашәҟәаҟны акорнет Лакрба абас иҩуеит: «Даара сеигәырӷьоит аибашьра Ду аамҭазы сара сыжәлар гәакьа рхаҭарнакцәа напхгара ахьырзызуа, иҟасҵо зегьы сыжәлар ирзеиӷьхаразоуп сзаҿу. Аиаша шыҟаҵәҟьоу исҳәоит: минуҭкгьы схы сазхәыцуам, сывара игыланы исыцеибашьуа арԥарацәа роуп сзызхәыцуа, аӡәгьы дрымшьындыз, аӡәгьы дрымхәындыз ҳәа. Слахьынҵа саҭабует, сџьынџьуаа срылагыланы, еицаҳзеиԥшу ҳаԥсадгьыл Урыстәыла аинтересқәа ахьаҳахьчо, ҳҭахаргьы хаҵаралоуп ҳашҭахо, ишьаарцәыроу аидыслараҿы акәхоит. Хаҵарала ҳуал нагӡаны мацароуп ҳшыхынҳәуа ҳаԥсадгьыл ашҟа, ҳабацәеи ҳабдуцәеи ҳаԥхамшьакәа рыла ҳҭаԥшыртә, аҭабура ажәа ҳазыԥшны: ҳ-Аԥсны ахьаҳмырԥхашьаз, иҳадырҳәалоз агәыӷрақәа ахьҳарҵабыргыз, хьӡи-ԥшеи ҳаманы иҳазгәакьоу аԥсуа дгьыл ҳахьықәгылоу азы».
Аб иҟынтә аԥа иахь
Изларԥхьаӡо ала, «аԥсуаа рышәк» еизызгаз акорнет Лакрба иаб – Шьаҳан Лакрба иоуп, уи Аԥсны дналаланы, 150-ҩык хатәгәаԥхарала еибашьра ацара иазыхиаз арԥысцәа иԥшаан, раԥхьа дгыланы амаҵура иаҵагылаз ар дацлеит.
«1915 шықәса жьҭаарамзазы Шьаҳан Лакрба игәамбзиара иахҟьаны аамҭала инижьыр акәхоит дзызгәакьаз аибашьцәа, – ҳәа иҩуеит арккаҩы Константин Маҷавариани. – Аԥсуа еибашьцәа рыԥсадгьыл иацәыхараны рымацара инымхарц азы, аб ихаҭыԥан Твертәи адрагунтә полк аҟнытә Черқьессқтәи аполкахь иара иԥа Константин Лакрба диаргарц азы акыр аџьабаа баны аусқәа еиқәиршәеит. Акорнет усҟан акавалериатә полкқәа руак афицар қәыԥшс дыҟан.
Абас ала «аԥсуа рышәк» анапхгара акорнет Лакрба иаб иҟынтә ииоуит. Акорнет аӷа ихы данашьгьы, иаб Шьаҳан даараӡа дигәырҩон иҷкәын, уи иҭахара иара ихы иавибон.
Шьаҳан (Иасыф) Ҳасан-иԥа Лакрба
«Схырхәоит Аԥсны афырхацәа рҿаԥхьа»
Инакәзаалак акорнет Лакрба дазхәыцуамызт «схы сыхьчап» ҳәа – аӷацәа рахь арыцҳашьара имаӡамызт, аибашьра адәаҟны даара игәымшәаз хаҵаны ихы ааирԥшит. Ус шакәугьы, ииҩыуаз асалам шәҟәқәа рҿы зныкгьы даламцәажәеит ихаҵареи, ихамеигӡареи ртәы. Ииҩуаз еиҳарак зызкыз ицеибашьуаз афырхацәа ракәын, урҭ рыԥсадгьыл ахьӡала аԥсра ишацәымшәо атәы еиҭеиҳәон.
Хыхь зыӡбахә ҳәоу Баҭа Анчабаӡе иахь асалам шәҟы аҟны акорнет Лакрба аҳәара ҟаиҵоит аԥсуа жәлар ирзеиҭаҳәарцаз, «аԥсуаа рышәк» иалоу арԥысцәа иаадырԥшуа агәымшәареи, ахаҵареи ртәы, рхықәкы ишацәхьамҵуа атәы, – убасгьы, 45-ҩык аԥсуаа, 300 австриуаа ажәылара уахыки-ҽнаки рхала мацара аанкылара шрылшаз, насгьы аԥсуа еибашьҵәа есымша ишыхынҳәуа, зыҟнытә хынҳәышьа змам ҳәа иԥхьаӡоу аидысларақәа рҟынтә. «Ҳара ҳашәк рышьҭит зегь реиҳа ишәарҭаз аҭыԥахь, иаартынгьы иҳарҳәеит, уахь ицаз рыԥсы ҭаны хынҳәышьа рымаӡам ҳәа, - иҩуеит Лакрба. – Аӷа идгыланы еибашьуан ԥшь-ротак, урҭ ирылаз ауааԥсыра рхыԥхьаӡара 600-ҩык рҟнынӡа инаӡон, дара ирыман артиллериеи, апулемиотқәеи: ҩ-версҭк шьҭахьҟа ҳнаскьеит, абраҟа макьанагьы ҳаҟоуп. Ҳаилаганы ҳаҟазшәа ҳаибашьуан, ихлымӡааху сахьоуп ҳазлысыз. Ахеиқәыршәақәа ҳазхомызт, арҭҟәацгақәа рыбжьы зегьы ахәаҽуан. Адҵақәа ҳаҳауамызт, аха ҳарҭ ҳуалԥшьа нагӡаны, ари аидыслара фырхацәаны ҳалҵит. Аполк ҳанадла, аӡәгьы изхаҵомызт ҳаԥсы ҭаны, ҳаиқәханы ҳахьыхынҳәыз. Зегьы ҳгәыдыркылон, ҳхыдыркылон. Уи аҽны ахәрақәа зауз зегьы рыԥсы еиқәхеит, избан акәзар урҭ реиҳарак ӷәӷәамызт. Ихәыз аҽқәа акәадырқәа рықәаҳхит. Убасгьы иалаҳгеит ихәыз ачерқьесцәа, ашьаҟауаа. Аполк аҟны ҳаннеи, уи акомандаҟаҵаҩ пату ҳақәиҵеит – ихылԥа ааихыхны ус иҳәеит: «Аԥсны афырхацәа рҿаԥхьа схырхәоит. Шәарҭ, аԥсуаа рыхьӡ-рыԥша арӷәӷәара ахьшәылшаз адагьы, уи иазшәырҳаит».
Акорнет Лакрба «аԥсуаа рышәк» аибашьцәа дрыхӡыӡаауан, есымшагьы иазгәеиҭон, урҭ зегьы еиԥшны дышрызнеиуаз, рыбжьара еилых шыҟаимҵоз атәы. Иара дашьҭан аибашьцәа ргәышьҭыхра, убасгьы, атыл аҟны инхази дареи реимадара, агәкаҳара зынӡа аԥыхразы.
«Сыԥсы схыҵаанӡа, ԥсыуак иуадаҩу аҭагылазаашьаҟны дынсыжьуам, – иҩуеит Константин Шьаҳан-иԥа. – Уи акы. Иҩбахаз, аҳәара ҟасҵоит ишәыҩларц ҳара ҳахь асалам шәҟәқәа, зынӡа ишәхашҭит ара иҟоу шәыуаажәлар рхаҭарнакцәа, иахьазы зыԥсадгьыл иацәыхароу. Ирзаашәышьҭла акабақәа, акәымжәқәа, аимсқәа уб.егь. Уи даараӡа иаргәырӷьоит, насгьы дара Аԥсны ихьыргәалашәо еиҳагьы амч рызҭанаҵоит.
Акорнет ивагыланы аибашьра
Акорнет Лакрба ифырхаҵара далацәажәомызт, аха лассы-лассы ишыҟалало еиԥш, иара игәымшәара иазку ахҭысқәа еиҭарҳәон дыздыруаз ауаа. Абҵарамза 1, 1915 шықәсазы Ар Ахада иҟаиҵаз адҵаҟны абас аҳәоит: «… акорнет Лакрба, еилаԥсаз ачерқьесцәа рҟәыҵәак иманы, артиллериатә хысрақәа дрылсны, инапы хәны, аӷа иргылаз аԥырагыларақәа дырхысны импыҵеихалеит афицарки, даҽа 25-ҩык чынла еиҵу, иара убасгьы аԥыԥшырҭатә ҭел. 40-ҩык инареиҳаны аҳәала акырынтә ахәра рыҭан. Гәахәарыла ирыласҳәоит напхгара ззызуа Кавказтәи ари Кавказтәи арратә округи ашьҿарыуаа рхаҵара».
Уамак зоура думыз, изгыз Константин Шьаҳан-иԥа Лакрба уахьихәаԥшуа уцәа уҭазырӡыӡуа аӡә иакәны дыҟамызт. «Доуҳала ифырхаҵаз, ԥшралагьы дуарбоуп ҳәа узҳәомызт. Аиашаз, иаҳа инаалон ауарба ԥшқа ҳәа изуҳәар, уи ишазҷыдоу еиԥш иԥынҵагьы маҷк ирхәан», – абас иҩуан ибзиаӡаны акорнет дыздыруаз Симон Басариа. Акорнет Лакрба ихазы иҩуан, милаҭла даԥсыуаны, аурыс ир афицарс дахьыҟоу иара даара дшазгәдуу.
Чынла иара иаасҭа еиҵыз џьашьахәыс дҟарҵон, ицеибашьрагьы ԥылаҵас ирыԥхьаӡон. «Чынла иеиҵыз рыбжьара акорнет имаз агәрагара даараӡа идуун, – иҩуеит Симон Басариа Константин Лакрба изикыз аочерк аҟны. – Аибашьцәа шәарак рыла ихымкәа афырхаҵа ивагыланы ажәылара ицон. Аполк аҟны иҟан агәрахаҵарақәа, акорнет ицны жәылара ицаз иԥсы ҭаны, деибганы дхынҳәуеит ҳәа».
Ухаҿы иузаамго афырхаҵаразы анапеинҟьарақәа
Акорнет Лакрба аибашьра адәаҟны акы иацәымшәоз фырхаҵаны мацара акәӡам дшыҟаз, иара убасгьы ихаҿы изаагомызт иҩызак ишәарҭоу ҭагылазаашьак аҿы иныжьра, мамзаргьы уи дытҟәаны дыргар иуазма, ихәу димыцхраакәа ҟалашьа имазма. Аҭоурых иадыруеит хҭыск, уеиқәханы уахьзалымҵуа, ԥсыхәа змамкәа иҟаз аҭагылазаашьаҿы иҩыза деибганы дшалигаз атәы.
Иҟалеит ари ахҭыс аидысларақәа руак аан. Акорнет Лакрба напхгара ззиуаз аибашьцәа ирҿагылан атирол хысыҩцәа. Атиролцәа, иҩуеит Маҷавариани, убас рҽеидкыланы, бџьар ӷәӷәала «аԥсуаа рышәк» иаԥылеит, аҵыхәтәантәиқәа ирзынхаз акы акәын – иаарласны ахьаҵра.
Ахьаҵраан акорнет Лакрба игәеиҭеит, акыршықәса иидыруаз иҩыза, аҵариурҭа ицҭаз акорнет Асенков дыхәны аибашьра адәаҟны дшынхаз, аӷацәеи иареи ирыбжьазгьы шә-метрак ишеиҳамыз. Константин Лакрба ибзианы еиликаауан ари аҭагылазаашьа аҿиашьа ҩ-мҩазаҵәык шамаз: акорнет Асенков иоуыз ахәрақәа ирыхҟьаны дыԥсуеит, мазаргьы аӷацәа дыршьуеит. Убарҭ аминуҭқәа рзы иара иӡбеит – иҟалалакгьы ихәны ишьҭоу иҩыза деиқәирхарц.
«Абар Лакрба иҽы дақәтәаны абна далыуааны атиролцәа рҭабиқәа иҽрымариашаны анеира даҿуп, – иҩуеит ари ахҭыс иазкны аурыс шәҟәыҩҩы, ажурналист Николаи Брешко-Брешковски. – Австриауаа ари аҩыза агәымшәара иаршанхеит, азныказы иҟалаз рзеилымкааит. Анаҩс рабџьар аацәырган акорнет Лакрба иқәкны ахысра иалагеит, аха ахы ҳәа уи акгьы иқәымшәеит. Акорнет ихәны ишьҭаз Асенков иаԥхьа даннеи, иҽы иртәеит, аха иҩыза дарԥыс баҟан, уи ишьҭхра иара илшомызт. Аха уи аҭагылазаашьагьы акорнет Лакрба ихықәкы анагӡара иаԥырхагамхеит. Абар даҽа ссирк – Лакрба иаҳәа ааҭыганы иҽы аԥхьатәи ашьапқәа иарала дныркьысзыр, аҽы ихәны ишьҭаз иганаҿы иаашьҭаиеит. Минуҭк ашьҭахь аҟабарда ҽы аашьҭыуаауеит, аха уажәазы ҩыџьа аибашьцәа ақәыртәаны. Австриауаагьы ахысра иааҟәыҵын, уамашәа ибаны, уаҳа иҟалозеишь ҳәа рыхқәа кылырҳәҳәаны иԥшуеит. Лакрба иаҳәа атиролцәа рахь инарханы иҟьеит, уи ашьҭахь дымццакыкәа иара итәқәа рахь иҿынеихеит. Ишьҭаҵаны аӡәгьы дхысуам – убас иршанхеит Франц-Иосиф дзызгәдууз ар. Уи адагьы, атиролцәа рҟынтә еибашьҩык, иҟоу аиҿагылара ихашҭны, напеинҟьарала акорнет Лакрба днаскьеигеит, уи иааирԥшыз афырхаҵара аҳаҭыр баны».
Арҭ реиԥш ахҭысқәа акорнет иԥсҭазаараҿы ирацәан. Иҽаликахьаан аԥшыхәраҿгьы, уаҟа акыр ицхраауан анемец бызшәа ахьидыруаз.
Аибашьра аҟны илшамҭақәа рзы акорнет Лакрба ианаршьахьан еиуеиԥшым аҳамҭа ҳаракқәа: Аиааирагаҩ Гьаргь Ацқьа иорден 4-тәи аҩаӡара, Ацқьа Анна лорден 3-тәи, 2-тәи аҩаӡарақәа (аҳәақәа зцу), Станислав Ацқьа иорден 2-тәи аҩаӡара (аҳәақәа зцу) убас иҵегьы. Раԥхьатәи аорденқәа хԥа иара ианашьан Ачерқьес полк, Галицкитәи афронт аҟны аррамаҵура данахысуаз, аҵыхәтәантәиқәа – драгунтәи аполк даналаз агерман фронти рҟны.
Акорнет Лакрба иҭахара
Симон Басариа абас еиԥш иҟаз ахҭыс шаҳаҭс даман. Ааԥынран, 1916 шықәсазы акорнет Лакрба ахәра иманы Армавирҟа дышьҭын. Уи аамҭазы, Басариа уаҟатәи Иреиҳаӡоу алагаратә ҵариурҭа дҭан, акорнет Лакрба ифырхаҵара иазкны акыр ажәабжьқәа иаҳахьан. Уаҟа дара агьеибадыруеит. Лакрба даара игәы иалан, иара ишиҭаху еиԥш ирласны ихәра ахымӷьоз. Уи шааҟалаз еиԥшҵәҟьа, иаарласны дхынҳәуеит иашьцәа-аибашьцәа рахь, ҳәа иҩуеит Басариа.
Аибашьра адәахьы ахынҳәра иахыццакуаз акорнет Лакрба, аԥшыхәра амҩаԥгараан, Галициа иҟоу ақыҭа Чертовец азааигәара аӷа ихы иқәшәоит. Иара дҭахоит рашәарамза 15, 1916 шықәсазы, 26 шықәса шихыҵуаз.
Аԥсы ибаҩ иԥсадгьыл Аԥсныҟа иааргеит. Аибашьра афырхаҵа ажәлар зегьы дырҵәыуан.
Убарҭ амшқәа абас дрыхцәажәоит Константин Маҷавариани: «Акорнет Лакрба иԥсыжра аҽны иҟаз зегьы аиҭаҳәара даара иуадаҩуп, иахәҭоу ажәақәагьы узыԥшаауам. Зынӡа иуадаҩын Кәаҵиа (акорнет аҩны хьӡыс имаз – аред.) иааӡӡеи (кормилица) уи лыуацәа ҳәсақәеи рыхәаԥшра. Урҭ ргәышԥы иасуан, рхы-рҿы рцәыкәкәон, рыхцәқәа кыдырхуан. Аԥсы дызҭаз акәыба гәыдыркылон, иагәӡуан, рыхқәа акәыба иадырқшалон. Аԥсанышәаҭаратә процессиа аҽарҭбааит Гәдоуҭа инаркны Лыхнынӡа, зегьы даараӡа ргәы далсит, дышқәыԥшӡаз дҭахеит».
Акорнет Лакрба анышә дамадоуп иқыҭа Лыхны, бзиа иибоз идгьыл аҿы. Иара иԥсадгьыл иазикхьан абас еиԥш иҟоу ажәақәа: «Аибашьра ашьҭахь ҳара ҳҟамлар, гәаҳәарас исымоу, сызшәыҳәо акызаҵәык оуп – аԥсуаа шәызегьы ишәылшо ала иҳазгәакьоу Аԥсны шәахәала, шәыуаажәлар ирзеиӷьхаша ҟашәҵала».
Акорнет Лакрба инышәынҭра, Лыхны
Ахархәара зызуыз алитература:
Константин Маҷавариани истатиа «Светлой памяти павшего на войне героя корнета К. Ш. Лакербай»
Симон Басариа иочерк «К.Ш. Лакербай»
АААК Агәыҳалалра
Заагарҭа маҷу аҭаацәарақәа Ашықәс ҿыц аламҭалазы аӡынтәи ашьаҵақәа рзыршеит
Агәыҳалалратә акциа «Агәы аԥхарра» хацыркхеит апроект иаҵанакыз жәаҩыла ауааԥсыра агуманитартә цхыраара рыҭарала. Аимаа ҿыцқәа рызшан акциа аиҿкааҩцәас иҟоу – Аконгресси, аиҿкаара «Алашараеи», Ҭырқәтәыла иҟоу аԥсуа культуратә центрқәа Рфедерациеи – иаздырхиаз асиаҟны иарбоу аҭаацәарақәа.
АААК анагӡаратә маӡаныҟәгаҩ Инар Гыцба еиҭеиҳәеит, уажәазы имҩаԥгаз ашьаҵақәа рыҭара – акциа раԥхьатәи етапны ишыҟоу. Иахьа-уаҵәы иазыԥшуп аӡынтәи амаҭәа ԥхақәа раара: акурткақәа, арезина кьаҿқәа, аколготкақәа, ашьалқәа.
«Аидара аҩбатәи ахәҭа анҳаулак, хымԥада, амаҭәа ԥхақәа рзаҳгоит уаанӡа ашьаҵақәа ззаҳшахьаз аҭаацәарақәа», – иҳәеит Гыцба.
Иара иазгәеиҭеит акциа аиҿкааҩцәа зызнеиуа аҭаацәарақәа гәахәарала ишрыдыркыло.
«Еиҳаракгьы Ашықәс ҿыц аламҭалазы аныҳәатә гәалаҟара зегьы амҽханакуеит. Арҭ амаҭәақәа уажәы ирҭахыҵәҟьаз ауп», – иҳәеит Аконгресс анагӡаратә маӡаныҟәгаҩ.
Агуманитартә цхыраара зауз аҭаацәарақәа руак ахаҭарнак, хәҩык ахшара ран Асмаҭ Какалиа иҭабуп ҳәа ралҳәеит акциа аиҿкааҩцәа зегьы. Лара иазгәалҭеит лҭаацәа ишроуз зыда ԥсыхә рымамыз амаҭәақәа, ашьаҵақәа ракәзар, урҭ шҿыцу атәы лҳәеит.
Ари ашықәсҿыцазтәи аҳамҭа лымкаала деигәырӷьеит ашьапылампыл асҩы қәыԥш Дамир Гиробелиӡе.
«Даара иҭабуп. Ҳгәы иахәеит», – иҳәеит аҷкәын.
Иааидкыланы агәыҳалалратә акциа «Агәы аԥхарра» иалагӡаны ргәы иҭоуп 1060 комплект амаҭәа ԥхақәеи ашьаҵақәеи ршара. Акциа мҩаԥыргоит Адунеизегьтәи аԥсуа-абаза конгресси, Иавтономтәу Икоммерциатәым Аиҿкаара «Алашареи», Ҭырқәтәыла иҟоу аԥсуа культуратә центрқәа Рфедерациеи.
Ҭырқәтәылатәи аԥсуа-абаза диаспора ари аҩыза ацхыраара иҟарҵо раԥхьатәиим. Уаанӡа, 2018 шықәса цәыббрамзазы Ҭырқәтәыла еидкыланы Аԥсныҟа иаашьҭын амаҭәа ԥхақәа 1200 комплект.
АААК Агәыҳалалра Акциа «Агәы аԥхарра»
АААК аҳамҭа ҷыда лынаҭеит ашәаҳәаратә конкурс «Орфеи» аҟны иалнакааз аӡӷаб
Очамчыра араион аҟны имҩаԥысуа ашәахәаҩ қәыԥшцәа рконкурс «Орфеи» алахәцәа руаӡәык аҳамҭа ҷыда лоуит Адунеизегьтәи аԥсуа-абаза конгресс аҟынтәи.
Очамчыра араион аҟны имҩаԥысуа авокалтә проект «Орфеи» аҳәаақәа ирҭагӡаны зегьы иреиӷьны аԥсышәала ашәа анагӡаразы Аконгресс аҳамҭа ҷыда аԥнаҵеит, иагьланаршьеит аицлабра алахәҩы қәыԥш Саида Азизова.
Адунеизегьтәи аԥсуа-абаза конгресс ауснагӡаратә маӡаныҟәгаҩ Инар Гыцба еиҭеиҳәеит аҳамҭа ҷыда аԥҵара аидеиа шрызцәырҵыз, уи Аконгресс алахәцәа рҟынтә адгыларагьы шаиуз, ари апроект «ииашаҵәҟьаны асоциалтә хырхарҭа ахьамоу» аҟнытә.
Аконкурс иалахәу ахәыҷқәа реиҳарак социалла иманшәалам аҭыԥқәа рҟны инхо роуп. Урҭ зегьы Очамчыра араион ақыҭақәа рҟны инхо, абаҩхатәра злоу ахәыҷқәа роуп, аӡәырҩы амикрофон зныкгьы рнапаҿы ирымкыцт. Убас, Аконгресс иалнакааз жәиԥшь шықәса зхыҵуа Саида Азизова иарбанзаалак амузыкатә ҵара лымам.
«Аҳамҭа ҷыда – асертификат изанашьоу алшара лынаҭоит аԥсуа композитор Анри Гәымба иҟны ашәа ҿыц аҭаҩра», – иҳәеит Инар Гыцба.
Авокалтә конкурс аԥҵара аидеиа лызцәырҵит Валериа Адлеиԥҳа, урыстәылатәи ателеканал НТВ аҟны ицоз авокалтә проект «Ты супер» актәи асезон аҟны аиааира згаз. Лара лажәақәа рыла, апроект ҵакыс иамоуп ашәаҳәаҩ қәыԥшцәа асценаҿы ахаарԥшразы алшара рыҭара.
«Сара издыруан Очамчыра абаҩхатәра злоу ахәыҷқәа рацәаны ишҳамоу, убри аҟнытә исҭахын даргьы, сара сеиԥш, асцена ду аҿы ақәгылара алшара роурц, убри закәу рнырырц, анапеинҟьабжьқәа раҳарц. Абри сыгәҭакы сан ианылзеиҭасҳәа, лара дадҵаалеит Очамчыра араион аҿари аспорти рыҟәша, абас алагьы ҳара абри апроект анагӡара ҳалагеит», – ҳәа еиҭалҳәеит Валериа Адлеиԥҳа.
АААК аҳамҭа ҷыда иаԥсахаз ашәаҳәаҩ иналыгӡеит еицырдыруа аԥсуа ашәа «Шьышь-нани». Баграт Шьынқәба иажәақәа рыла иаԥҵоу ари ашәа – гәыҭшьаагоуп, XIX-тәи ашәышықәсазы аҭырқәа ӷбақәа рыла аԥсуаа хҵәаны ианыргоз аамҭазы ан лхәыҷы изылҳәоз гарашәоуп. Усҟан аҿкы чымазарақәеи, амлакреи ҟамларц азы амҩан иԥсуаз иаразнакала амшын иаларыжьуан. Амҩа ахгара зегь раԥхьаӡа изцәыуадаҩхоз ахәыҷқәа ракәын. Аӷбаҿы дыҟан ԥҳәысеибак, уи лхәыҷы дычмазаҩхан, иԥсы ихыҵит, аха лара агарашәа изылҳәон, длымхны амшын дарымҭарц азы.
«Ари ашәа сҳәарц сҭахызижьҭеи акрааҵуан. Уи угәы-уԥсы зегь иалсуеит, уамхамҵәыуар ауӡом, ҳажәлар рхьаа зегь алыжжуеит», – лҳәеит Саида Азизова.
Аҭыԥҳа илоуз аҳамҭазы иҭабуп лҳәеит, иагьазгәалҭеит уаанӡа зныкгьы астудиаҿы ашәа шҭалмыҩыцыз.
«Ари зеиӷьыҟам ҳамҭоуп, иҭабуп идуӡӡаны ҳәа шәасҳәоит. Даара сеигәырӷьоит!» – лҳәеит лара.
Аконкурс алахәцәа ралԥшааразы аиҿкааҩцәа Очамчыра араион ақыҭақәа зегьы ирылсит, ирзыӡырҩит шәҩык инареиҳаны ахәыҷқәа.
«Ахәыҷқәа гәахәарала иаҳԥылон, ҳааира акыр иазыԥшын, агәыӷрақә рыман. Ахәыҷы хазынақәа рацәаҩны иҳамоуп, аха урҭ апрофессионалтә цхыраара рҭахуп, убри аҟнытә ари апроект дара рзы иаҵанакуа рацәоуп», – ҳәа азгәалҭеит АААК аинфопортал ахҳәаа азҭаз, акастинг аҟны ахәыҷқәа ирзыӡырҩуаз авокал арҵаҩы Лика Ҵәыџьԥҳа.
Авокалтә проект «Орфеи» аҟны иреиӷьу ашәаҳәаҩ ихьӡ аиуразы еиндаҭлоит 17-ҩык алахәцәа, урҭ рықәгыларақәа ахәшьара арҭоит ипрофессионалтәу ажиури. Апроект х-етапк рыла ишьақәгылоуп. Аҩбатәи аетап аҿы ахәыҷқәа аԥсышәала ашәа рҳәон. Алахәцәа ирзыԥшу ахԥатәи аетап аҟны иреиӷьу далкаахоит. Раԥхьатәи ҩ-етапк реихшьаалақәа рыла алахәцәа зегьы афинал ахь инеит.
Ахаҭарақәа Мушьни Лашәриа
Мушьни Лашәриа: "Иҭабуп, Анцәа, сахьахьугӡаз сҳәатәы"
Аԥсны Жәлар рпоет, аиҭагаҩ ду, адунеитә литература аклассикцәа рҩымҭақәа аԥсышәала аҷҷаҳәа изырцәажәаз, Александр Пушкин иажәеинраалоу иромангьы уахь иналаҵаны, Мушьни Лашәриа иқәра шмаҷымгьы иахьа уажәраанӡа активла арҿиаратә ус инапы алакуп.
Мушьни Лашәриа диит 1938 шықәса, ажьырныҳәа 16 рзы аԥсуа қыҭа Кәтол, унеишь-уааишь ҳәа зарҳәоз, ажәабжьҳәаҩыс хара зыхьӡ рдыруаз анхаҩы Ҭаиа Лашәриа иҭаацәараҿы. Мушьни инахыс аҭаацәараҿы ирызҳауан даҽа хҩык иара иашьцәеи ԥшьҩык иаҳәшьцәеи. Мушьни иашьеиҳабы Даҭикәа Аџьынџьтәылатә еибашьра Ду аҟны деибашьуан, дԥырҩын, 1944 шықәсазы фырхаҵарыла дҭахоит Ленинград азааигәара.
Мушьни Лашәриа ажәеинраалақәа рыҩра далагеит 10-11 шықәса анихыҵуаз аамҭазы, аа-класск змаз Кәтолтәи ашкол данҭаз. Ателехәаԥшра иаиҭаз аинтервиуқәа руак аҟны иара иазгәеиҭеит: «Споет духоит, арҿиамҭа шьахәқәа аԥысҵоит, уи алагьы ахьӡ-аԥша соуеит ҳәа заа иӡбаны ари амҩа ылызхо маҷзар ҟалап. Иҟазаргьы, уи аҩыза агәҭакы уарла-шәарлоуп ианынаӡо. Еиҳарак ҩныҵҟала иҳаҳауа абжьоуп иҟаҳҵаша ҳаҵазҳәо, ҳамҩақәызҵо».
Кәтолтәи аа-классктәи ашкол 1953 шықәсазтәи аушьҭымҭацәа. Арымарахь ала хыхьтәи акәакь аҟны ахԥатәи – Мушьни Лашәриа
Лашәриаа рҭаацәаратә архив аҟынтә
«Ашәҟәыҩҩцәа рқыҭа» иалҵыз
Мушьни Лашәриа изныкымкәа иазгәеиҭахьеит апоезиахь игәыбылра ацәырҵраҿы акыр шаҵанакуа иара дахьиз иқыҭа Кәтол ахыԥша – аԥсуа поетцәеи ашәҟәыҩҩцәеи жәпаҩык ирқыҭа гәакьоу.
1953 шықәсазы Кәтолтәи ашкол далганы Мушьни Лашәриа дҭалоит Аҟәатәи арҵаҩратә училишье. Уаҟа еиҿкааз алитературатә кружок аилатәарақәа руак аан астудент қәыԥш Мушьни Лашәриа диԥылоит заԥхьаҟа иҵарауаҩ духранаы иҟаз Шоҭа Салаҟаиа – уи акырынтә рыҩны днеихьан, Мушьни иаб Ҭаиа Лашәриа иҟны жәлар рҿаԥыцтә ҳәамҭақәа аниҵон. Усҟан Мушьни ашкол дҭан, аха уажәшьҭа аҩыџьагьы ҵараиурҭак аҟны ианеиқәшәа, алитературеи апоезиеи ахь ирымаз нҵәара зқәым агәыбылра еиднакылеит, хәышықәса ирыбжьазгьы аԥырхагамхеит убасҟан ииз иахьа уажәраанӡа иӷәӷәаӡа иҟоу урҭ реиҩызара ду.
«Алитературатә кружок аилатәарақәа рахь ҳаицныҟәон, апоезиа ҳазыӡырҩуан, нас еилҳаргон, ҳахцәажәон, абас ахы акит ҳаиҩызара, еицаҳзеиԥшыз аинтересқәа рыла», – ҳәа азгәеиҭоит афилологиатә ҭҵаарадыррақәа рдоктор Шоҭа Салаҟаиа.
Аучилишье аҟны иҵара хыркәшаны Лашәриа дҭалоит Горки ихьӡ зху Аҟәатәи аҳәынҭқарратә арҵаҩратә институт афилологиатә факультет. Уи аамышьҭахь, 1960 шықәсазы Мушьни Лашәриа Москва Алитературатә институт дҭалоит.
Аҟәатәи аҳәынҭқарратә арҵаҩратә училишье аҟны еиҿкааз алитературатә кружок алахәцәа. Агәҭаны – арҵаҩы П. Ҳ. Аӡынба, 1957 шықәс
Алитинститут аҟны
Москва алитературатә институт аҟны иҵара ашықәсқәа дырзааҭгыло Жәлар рпоет Мушьни Лашәриа телехәаԥшрала зны иҳәахьеит, алитинстиут аҟны иара изы акыр имҩақәҵагахаз, ихадароу ԥышәаны ишыҟалаз ажәеинраалақәа реилыргарақәа раан «аполитикатә» цәаҩа зхаз аганахь ишнықәырҵоз – апартиа, акомсомол, асоцреализм уҳәа ирызкыз ажәеинраалақәа ирызхьаԥшуамызт, апоезиа уҩныҵҟатәи адунеи аарԥшроуп раԥхьаӡа акәны изызку ҳәа азгәаҭауа. Арҵаҩцәа хатәрақәа рҟынтә абасеиԥш амҩақәҵара зауз апоет қәыԥш Мушьни Лашәриа ақьаад ахь ииаигоит илыԥшааху игәҭыхақәа зегьы.
«Мушьни Лашәриа апоезиаҿы дцәырҵит алирик иаҳасабала, – иҳәоит уи иҩыза, ирҿиара бзианы издыруа аҵарауаҩ Шоҭа Салаҟаиа. – Иагьазгәаҭатәуп уи заатәи илирикагьы ҳлитератураҿы иажәа ҿыцны ишыҟалаз, даҽак иаламҩашьо ахатә ҭыԥгьы шааннакылаз. Мушьни илирика уи иаԥхьанеиуаз апоетцәа ртәы аасҭа акырӡа-акыр афольклор иацәыхараны игылоуп. Уи даара ихаҭаратәуп, угәы унархьуа аҟынӡа иаартуп, автор иҟазшьа шьахәлаҵәҟьа ианыԥшуеит».
Москва иҵарашықәсқәа (аспирантураҿы аҵарагьы уахь иналаҵаны, иааидкыланы жәашықәса) апоет игәалаиршәоит алитература згәы азыбылуаз, уи ала зыԥсы ҭаз аҿарацәеи иареи реибабара, реигәныҩра иаамҭаны. Ирацәаны еиқәшәон, еицәажәон, еиҳаракгьы алитературатә, апоезиатә хәылԥазқәа раан. Иара даараӡа ибзианы исахьаркны иаԥхьоз иаҳасабала лассы-лассы иҳәон апоемақәа «Евгени Онегин», ма «Мцыри» рҟынтә ацыԥҵәахақәа дрыԥхьаларц.
Аинститут аҟны алитературатә кружок аилатәара
1974 шықәсазы Москвантә дхынҳәны данаа Мушьни Лашәриа аусура далагоит Д. Гәлиа ихьӡ зху Аԥсуаҭҵааратә институт аҟны аҭҵаарадырратә усзуҩ еиҵбыс, анаҩс – аҭҵаарадырратә усзуҩыс, 1988 шықәса рзы аинститут аҟны алитература аҟәша дахагылеит. Еиуеиԥшым ашықәсқәа рзы Мушьни Ҭаиа-иԥа Лашәриа ашәҟәҭыжьырҭа «Алашара» аредактор хадас дыҟан, жәашықәса инарзынаԥшуа Аԥсны ашәҟәыҩҩцәа реидгыла напхгара азиуан, абарт имаҵурақәеи активлатәи ирҿиаратә усуреи еснагь еилаигӡон, аҩра даҟәыҵны ҳәа иҟамлаӡацт.
Алитературатә институт даналга аҽны, ԥхынгәы 25 1965 шықәса
Иара уа 45 шықәса рышьҭахь, абҵара 2010 шықәса
Алирикеи аепоси
Мушьни Лашәриа алирикала зырҿиара хацзыркыз аепикатә жанрқәа рҟынӡагьы днаӡеит. Иара иаԥиҵаз апоема «Ахьтәы уасцәа» иазкны Фазиль Искандер иҩуан: «Ари апоемаҿы ицәырҵит уаанӡа аԥсуа поезиаҿы иаҳԥымлацыз аепикатә мотивқәа реибарххара, иааԥшит шәышықәсала ишьақәгылоз ажәлар рашәаҳәаратә фольклор абеиара… Ари апоема аԥсадгьыл азы игәыҭшьаагоу гимнхеит» ҳәа.
Аԥсуа литература баҟак аҳасабала иазгылоуп Мушьни Лашәриа иажәеинраалоу ироман «Аџьынџь», 1992-1993 шықәсқәа рзтәи Аԥсны Аџьынџьтәылатәи аибашьра иазку. Ари амонументалтә усумҭа ду аԥҵара акыраамҭа аҭаххеит, аха автор илшеит ҳҭоурых аҿы иҟаҵәҟьаз афырхацәа-аԥсадгьыл ахьчаҩцәа рхаҿсахьақәеи ҳтәыла иақәлаз аӷа хәымга ихаҿсахьеи ҟазарала раарԥшра. «Аџьынџь» иалоуп иалкаау аҭоурыхтә хаҭарақәагьы, иаҳҳәап Аԥсны раԥхьатәи ахада Владислав Арӡынбеи, аибашьраан хабарда ибжьадырӡыз аԥсуа поет Таиф Аџьбеи реиԥш иҟоу.
Шоҭа Салаҟаиа иажәақәа рыла, абас еиԥш ароман аԥҵара аидеиа Мушьни Ҭаиа-иԥа жәашықәса раҟара ҭаха инаҭомызт, акьыԥхь аҿы ицәырҵуан уи атемала хазы игоу иажәеинраалақәа: «Амитинг Нальчик», «Уара суԥоуп, Ҟабарда», «Аԥсуа ҭыԥхацәа», «Умҵәыжәҩақәа еиҵых, Аԥсынра», аамҭак ашьҭахь дара зегьы иажәеинраалоу ароман аҟны доусы рҭыԥқәа ылырхит.
Аԥсны иҟаз Урыстәыла раԥхьатәи ацҳаражәҳәаҩ Семион Григориев имҩаԥигаз адкылараҟны
Мушьни Лашәриеи афранцыз шәаҳәаҩы Миреи Матьеи
Алексеи Твордовскии Мушьни Лашәриеи, 1965 шықәса
Мушьни Лашәриеи Сергеи Михалкови аҳәаанырцә инхо аурыс шәҟәыҩҩцәа реиԥылараан, 2007 шықәса
Мушьни Лашәриа ихаҭа изныкымкәа иазгәеиҭахьеит абри аԥҵамҭа зегь реиҳа игәы ззыбылуа, иԥсы зыҿҳәароу акәны дшазыҟоу, иажәеинраалаҿгьы уи атәы иҳәоит:
Иҭабуп, Анцәа, сахьахьугӡазз сҳәатәы,
Аиҭагаҩ иџьабаа
Мушьни Лашәриа ирҿиаратә ԥсҭазаара иузаҟәымҭхо иахәҭакуп асахьаркыратә еиҭагара аусгьы. Зегьы еицырдыруеит Мушьни Лашәриа аԥсшәахь ишеиҭеигаз аурыс литература аклассик Александр Пушкин ипоема «Евгени Онегин».
Шоҭа Салаҟаиа иазгәеиҭоит ари арҿиамҭа ду аиҭагара инапы аиркаанӡа, Лашәриа ишеиҭеигахьаз аурыс классик Михаил Лермонтов ипоема «Мцыри», аха уи аҵакы Кавказ иадҳәалан аҟнытә аиҭагара еиҳа имариан. «Евгени Онегин» акәзар – уи зынӡа даҽакуп, ари аурыс милаҭтә хаҿра зныԥшуа, Кавказ жәларқәа акала иреиԥшым аславиан жәлар рынхашьа-бзазашьа зларсу ҩымҭоуп.
«Аклассикатә роман иалажьу абеиара зегьы ааигәа аҩыра зауз алитература абызшәахьы аиҭагара, убри аан асахьаркра зегь еиқәырханы – даараӡа имариамыз усын, – ҳәа азгәеиҭоит Салаҟаиа. – Убас ахьакәу азы иаҳагьы гәадурала иаҳҳәарц ҳалшоит Лашәриа ари аус қәҿиара дула инаигӡеит ҳәа, аҩымҭа ду ацәаара унахьԥшуа акәымкәа, аԥсышәала аҩынтә раан аԥсы ахаиҵеит, даҽа ԥсҭазаарак аиҭеит».
Иажәеинраалоу ароман «Евгени Онегин» аиҭагаразы 2010 шықәсазы Урыстәыла ахада Дмитри Медведев Кремль азал хадақәа руак аҟны усҟан Жәлар рпоет ҳәа ахьӡ иаԥсахахьаз Мушьни Лашәриа ианаишьеит «А.С. Пушкин имедал», 2015 шықәсазы Шоҭа Русҭавели поема «Абжьас цәа зшәу» аиҭагаразы Мушьни Лашәриа ианашьан Дельвиг ихьӡ зху урыстәылазегьтәи апремиа.
Урыстәылатәи Афедерациа ахада Дмитри Медведев Мушьни Лашәриа ианаишьоит Александр Сергеи-иԥа Пушкин ихьӡ зху амедал, Аԥсныи Урыстәылеи рыбжьара аиҩызареи, аусеицуреи, акультуратә еимадарақәа рырӷәӷәареи рзы илагала ду азы. Москва, Кремль, Гьаргь изал
Ақәра ԥшӡа
2018 шықәсазы Аԥсны инарҭбааны иазгәаҭан Жәлар рпоет Мушьни Лашәриа ԥшьынҩажәа шықәса ихыҵра аиубилеи. Абри арыцхә инамаданы, «апсуа поезиеи, алитератураҭҵаареи, асахьаркыратә литературеи рыҿиараҿы илшамҭа дуқәа рзы» Жәлар рпоет ианашьан аорден «Ахьӡ-аԥша» актәи аҩаӡара, С. Ҷанба ихьӡ зху Аԥсуа драматә театр аҟны апоет ирҿиаратә хәылԥазы мҩаԥыргеит. Аиубилиар ихьӡала адныҳәаларатә ажәақәа шьардаӡа ықәыҩит уи ауха, арежиссиор Мадина Аргәын иқәлыргылеит Лашәриа иҩымҭақәа рцыԥҵәахақәа рыԥхьарала ишьақәгылаз апоетикатә спектакль.
Андреи Вознесенкии Мушьни Лашәриеи, 1984 шықәса
Аԥсуа шәҟәыҩҩцәа гәыԥҩык аӡиас Кәыдры ахықәан. Арымарахьтә арыӷьарахь: Никәала Ҳашыг, Алықьса Гогәуа, Мушьни Лашәриа, Алықьса Џьениа, Алықьса Џьонуа, Владимир Анқәаб, Кәымф Ломиа, Никәала Кәыҵниа. 1982 шықәса
Баграт Шьынқәба 90 шықәса ихыҵра аиубилеи амҩаԥгараан, Аҟәа, 2007 шықәса
Мушьни Лашәриа Кәтол игәараҭаҟны аԥсуа интеллигенциа рхаҭарнакцәа дрыцны
Мушьни Лашәриа иқәра шхатәроугьы, ааԥсарада арҿиара инапы алакуп, ааигәа акьыԥхь абеит иссирӡоу ипоема ҿыц «Ашаеҵәа». Шоҭа Салаҟаиа иажәақәа рыла, Мушьни Ҭаиа-иԥа еснагь арӷьажәҩаны дивагылан иара иԥшәмаԥҳәыс Елена Оҭырԥҳа, аха рыцҳарас иҟалаз, лара иаамҭанымкәа лыԥсҭазаара далҵит. Аҭаацәараҿы ирызҳаит ҩыџьа аԥҳацәа хазынақәа Рабиеи Асҭандеи.
Аслан Оҭырба иҭаацәара: иԥшәмаԥҳәыс Татиана Оҭырба-Кәанџьариа, иԥҳацәа: Елена, Алла, Лиудмила, имаҳә - Мушьни Лашәриа
Иԥшәмаԥҳәыс Елена Оҭырԥҳаи иареи, 1964 шықәса
Мушьни Лашәриа иԥҳацәа - Рабиеи Асҭандеи
Мушьни Лашәриеи Елена Оҭырԥҳаи рчара аҽны
Мушьни Ҭаиа-иԥа ахьӡ ҳаракқәеи аҳамҭа дуқәеи рацәаӡаны иоухьеит. «Ахьӡ-аԥша» аорден инаӡоу кавалеруп, Дырмит Гәлиа ихьӡ зху аҳәынҭқарратә премиа далауреатуп, Жәлар рпоет ҳәа ахьӡ ианаршьеит 2009 шықәсазы. Аха егьа ус акәзаргьы, Мушьни Лашәриа еснагь ииҳәо акоуп – иреиҳау еихьӡарас иԥсҭазаараҿы еснагь еиԥш иахьагьы ишиԥхьаӡо аус иуртә алшара ахьимоу.
«Дарбанзаалак ауаҩы, дышәҟәыҩҩума, дырҵаҩума, дынхаҩума – ҳазқәу абри адгьыл аҿы ишьҭамҭа аанижьыр иҭахуп. Аӡәы ҵеирала ишьҭра ирӡуам, ҽаӡәы – аҵла еиҭеиҳауеит, ҳарҭ ашәҟәыҩҩцәа ҳтәы уҳәозар, инҳажьуа ҳҩымҭақәа роуп».
АААК ахаҭарнакцәеи Гал ауааԥсыреи реиԥылараан иаԥҵан аҭыԥантәи Аконгресс аҟәша
Адунеизегьтәи аԥсуа-абаза конгресс аҭыԥантәи аҟәша аартын Аконгресс ахаҭарнакцәеи Гал араион ауааԥсыреи реиԥылараан ажьырныҳәа 25 рзы.
Адунеизегьтәи аԥсуа-абаза конгресс ахаҭарнакцәа ажьырныҳәа 25 рзы Гал араион ауааԥсыра ирԥылеит, Аконгресс аӡбахә рзеиҭарҳәеит, уи аусура ахықәкқәеи ааигәатәи агәҭакқәеи ртәы рзеиҭарҳәеит.
Аусмҩаԥгатә аҳәаақәа ирҭагӡаны иаԥҵан Гал ақалақь аҿы Аконгресс аҭыԥантәи аҟәша.
Аҟәша дахагылеит Ҭенгиз Инал-иԥа. АААК аҭыԥантәи аҟәша аилазаараҿы иҟоуп иара убас: Елеонора Берулаа, Циала Латариа, Дмитри Лабжьаниа, Едишьер Зыхәба, Диана Иналԥҳа, Инал Кәычбериа.
АААК анагӡаратә маӡаныҟәгаҩ Инар Гыцба аиԥыларахь иааиз ирзеиҭеиҳәеит Аконгресс гәцаракрала ишазнеиуа аҭыԥантәи аҟәшақәа раартра азҵаара. Ҿырԥштәысгьы иааигеит ааигәа Тҟәарчал имҩаԥысыз аиԥш зеиԥшу аиԥылара, уаҟагьы нас аҭыԥантәи аҟәша аԥҵан.
Аиԥылара далахәын Гал араион ахада Ҭемыр Надараиа. Иара Аконгресс ахаҭарнакцәа иҭабуп ҳәа реиҳәеит араион ахь иаадырԥшыз азҿлымҳаразы, иуаажәлар рахь ааԥхьарагьы ҟаиҵеит Аконгресс иалаларц азы.
«Араион ахада иаҳасабала исымчу ацхыраара зегь ҟасҵоит. Иҭабуп шәахьаҳҭааз. Аԥеиԥш лаша аагаразы аусеицура ҳазхиоуп», –иҳәеит Надараиа.
Аконгресс алаларазы иҟаҵатәуи, уи алахәцәа зегьы иҟарҵо ахәҭалагала аҵак ду шамоуи ртәы еиҭеиҳәеит АААК Иреиҳаӡоу ахеилак алахәыла Инвер Алшәындба.
«Ҳара ҳзы даара акраҵанакуеит шәара шәалахәра: араион ауааԥсыра раҟара издыруада аҭыԥан проблемақәас иҟоу, нас урҭ ӡбашьас ирымоу. Ҳара зегь ҳаицхыраалароуп, доусы ҳамчқәа еибаҳҭар иҳалшо рацәахоит», – иҳәеит иара.
Аҭыԥантәи ауааԥсыра рҿаԥхьа иқәгылеит иара убас АААК Аҳәса рхеилаки Аҿар рхеилаки рнапхгаҩцәа.
«Еицаҳзеиԥшу апроектқәа азԥхьагәаҭаны иҳамоуп. Аҿарацәа зегь рыла иҳавагылап ҳәа ҳгәыӷуеит,– азгәеиҭеит Аҿар рхеилак анапхгаҩы Леван Торчуа.
Аҳәса рхеилак анапхгаҩы Гета Арӡынԥҳа лакәзар, илҳәеит ауаажәлар "асоциалтә проектқәа рынагӡара рҭаххартә еиԥш ринициатива рҿыхатәуп ҳәа, урҭ апроектқәа хара имгакәа ихацыркхоит Аԥсны араионқа зегьы рҟны".
Аиԥылараҿы иӡырган бызшәарацәала аус зуа Аконгресс аинформациатә портал. Аинфопортал апресс-маӡаныҟәгаҩ Саид Барганџьиа аиԥылара иаҭааз ирзеиҭеиҳәеит асаит аиқәыршәашьа зеиԥшроуи уи аҟны аҽҭаҩра иунаҭо алшарақәеи ртәы.
«Изҭаху зегьы рыҽҭарҩырц рылшоит, уи аамышьҭахь асаит аҟны убасҵәҟьа зыҿҭазыҩхьоу аԥсуа-абаза милаҭ рхаҭарнакцәа рыԥшаара ҟалоит, адунеи ҭыԥс иахьынхозаалакгьы», – ҳәа азгәеиҭеит Барганџьиа.
Аизара иалахәыз ахәыԥшырц ирыдгалан ИАЕ "Алашара" иазку адокументалтә фильм, ари ассоциациа Адунеизегьтәи аԥсуа-абаза конгресс ихымԥадатәу адгылаҩыс иқәгылоит. Хәшықәса раахыстәи уи аусура иалагӡаны зеиӷьыҟам ала ахы аанарԥшит ашәуаа рсоциалтә зҵаарақәа рыӡбараҿы, ашәуа кыҭақәа рҿы аспорти акультуреи рыҿиара ахырхарҭала алҵшәа бзиақәа амоуп, комплексла аҭҵаарадырратә усура мҩаԥнагоит.
Адунеизегьтәи аԥсуа-абаза конгресс ахаҭарнакцәеи Гал араион активистцәеи реиԥылара аҩбатәиуп аиԥш зеиԥшу рыбжьара. Ас еиԥш аиԥыларақәа мҩаԥгалахоит Аԥсны ақалақьқәеи араионқәеи зегьы рҿы, ҳтәыла ауааԥсыра Аконгресс аӡбахә дырҳаразы, уи аусурахь алахәыла ҿыцқәа радыԥхьаларазы.
Абаза бызшәала шәцәажәала: абаза бызшәа иацы, иахьа, уаҵәы
Абаза бызшәа – нхыҵкавказтәи абызшәатә ҭаацәара иатәу аԥсуа-адыга бызшәатә гәыԥ ахь иаҵанакуа бызшәоуп, алингвистика аганахьала зегь реиҳа аԥсуа бызшәа иазааигәоуп. Абаза бызшәа хатәы бызшәас ирымоуп Урыстәылатәи Афедерациа иаланхо 40 нызқьҩык ашәуаа, иара убас даҽа 10-20 нызқьҩык раҟара егьырҭ атәылақәа рҟны инхо ашәуа диаспора рхаҭарнакцәеи.
Абаза бызшәа – нхыҵкавказтәи абызшәатә ҭаацәара иатәу аԥсуа-адыга бызшәатә гәыԥ ахь иаҵанакуа бызшәоуп. Иара иагәыцхәу абызшәақәа рахь иаҵанакуеит адыга бызшәа, аҟабарда-черқьес бызшәа, аубых бызшәа (иахьазы иԥсхьоу), аха зегь реиҳа иззааигәоу аԥсуа бызшәоуп. Абаза бызшәа ҩ-диалектк амоуп: тапанҭатәи – уи алитературатә бызшәа шьаҭас иазылхуп, нас ашьхарыуатәи. Аҩ-диалектк иахьа ахархәара рымоуп. Ҟарачы-Черқьесиа иҟоу ашәуа қыҭақәа 13 рҟынтәи хԥа рҟны ашьхарыуатәи адиалект ала ицәажәоит, егьырҭ жәаба рҟны – тапанҭатәи ала.
Алатин шьаҭалеи акириллицалеи еиқәыршәоу абаза алфавитқәа реиҿырԥшратә таблица
Абызшәа – аҭоурых амаӡа злаауртуа цаԥхак аҳасабала
Ашьхарыуатәи адиалект хәыжәытәи аԥсуатәи ацәажәашьақәа амоуп, тапанҭатәи – ҟәбина-ельбырӷантәи, гәымтәи. Адиалектқәа афонетикеи алексикеи рыла аивгарақәа рымоуп. Аха аҩ-диалектк рыла ицәажәо ауаа уадаҩрада еилибакаауеит.
Аҵарауаа аӡәырҩы ргәаанагарала, абаза бызшәеи аԥсшәеи убасҟак еизааигәоуп – бызшәак иатәу диалектқәаны иуԥхьаӡартә аҟынӡа. Иазгәаҭатәуп, ашьхарыуатәи адиалект иаҳа аԥсуа бызшәа ишазааигәоу. Уи зыхҟьазгьы «шьхарауаа» Аԥснынтә Нхыҵ Кавказҟа иаҳа ихьшәаны иахьиасыз ауп, тапанҭаа раасҭа, мамзаргьы дара рхы ишазырҳәо ала «ашәуаа» раасҭа. Убри аҟнытә ашьхарыуатәи адиалект иаҳа аԥсшәа иеиԥшуп. Аҵарауаа изларԥхьаӡо ала, абаза бызшәа аԥсуааи ашәуаа рзеиԥш бызшәашьаҭа иалҵит VIII—XII-тәи ашәышықәсақәа рзы. Абри апериод ауп иахьатәи ашәуаа рабдуцәа Нхыҵ Кавказҟа ианахыҵ ҳәа иазгәарҭогьы.
Калам ԥынҵала ианҵоу
Абаза бызшәа аҩыра аиуит 1932 шықәсазы. Аидгылазегьтәи Ацентртә Еилакы – Асовет Еидгыла ажәларқәа рзы алфавитқәа реиқәыршәаразы асоветтә ҭҵаарадырратә центр адҵала – иаԥҵан раԥхьатәи абаза бызшәа алфавит алатин шьаҭа аманы. 1938 шықәсазы акириллицахь ииаган. Уи алфавит ауп иахьа уажәраанӡагьы ахархәара змоу. Убри аамҭа инаркны абаза литературатә бызшәа ашьақәгыларагьы иалагеит, уи шьаҭас иамоуп тапанҭатәи адиалект ҟәыбина-ельбырӷантәи ацәажәашьа.
Абаза ҵарауаҩ Пиотр Чкала иҭҵаарадырратә усумҭақәа рҿы абас дазааҭгылоит алфавит аԥҵара иамаз аҵакы: «Уи иадҳәалоуп агазеҭқәеи ажурналқәеи рҭыжьра, ус анакәха амилаҭтә кьыԥхьтә журналистика, арадио, ателехәаԥшра рыҿиарагьы иацхрааит. Аҩыра аҟалара иалнаршеит хатәы бызшәала ажәабжьқәеи, аповестқәеи, ароманқәеи раԥҵара; адраматә жанрқәа рцәырҵра амилаҭтә театр аира иацхрааит, апоезиа аҿиара акәзар – амилаҭтә естрадатә ашәа аҿиара арцыхцыхит. Алфавит ацәырҵра иадҳәалоуп иара убас ашәуаа рхатәы бызшәа аҭҵаара иахьалагазгьы».
Иазгәаҭатәуп, абаза бызшәаҿы шаҟа нбан ыҟоу ҳәа азҵаара уажәыгьы ҭакда ишаанхо. Абри атәы истатиаҿы дазааҭгылоит абаза журналист, афилолог Билиал Ҳасароҟәа. Иара иазгәеиҭоит, еиуеиԥшым арҵага шәҟәқәеи, ажәарқәеи, аицәажәагақәеи рҟны иаагоу абаза алфавит анбанқәа рхыԥхьаӡарала ишеиԥшым. Убас, 1967 шықәсазы иҭыҵыз «Абаза-аурыс жәар» аҟны иҳәоуп алфавит 71 нбан рыла ишьақәгылоуп ҳәа; «Абаза бызшәа аорфографиатә жәар» адаҟьақәа ирну абаза алфавит 67 нбан алоуп; 1991 шықәсазы иҭыҵыз «Аурыс-абаза еицәажәага» иану алфавит 68 нбан алоуп. Абри зыхҟьаз уи ауп – адыргақәа «I», «ь», иара убас анбанқәа «ё», «ю», «я» хазы алфавит ралаҵара аганахьала аспециалистцәа еиуеиԥшым агәаанагара рымоуп.
Абаза бызшәаҿы ацыбжьыҟатә система даара ибеиоуп: ацыбжьыҟақәа 60 инареиҳауп, убри аан абжьыҟа наӡақәа ҩба роуп иҟоу – «а», «ы».
«Алашара» еиқәнаршәаз абаза бызшәа анбаншәҟәы
Арккаҩы иҭакра
Раԥхьаӡатәи абаза алфавит аԥҵаҩыс дыҟан ашәуа-черқьес шәҟәыҩҩы, апоет Ҭаҭласҭан Табулов. Иара рҵаҩыс аус иуан ашәуа қыҭа Ельбырӷан алагарҭатә школ аҟны, ихалагьы XX-тәи ашәышықәса 20-тәи ашықәсқәа раан араб ҩыра ашьаҭала ачерқьес алфавит аԥҵара иҽазикхьан. Иара иоуп убри алфавит ала раԥхьатәи ачерқьес нбаншәҟәқәеи арҵага шәҟәқәеи ҭзыжьыз. 1926 шықәсазы Табулов икьыԥхьит ажәабжь «Џьалдуз», хышықәса рышьҭахь иҭижьит аизга «Зули», уи еиднакылон апиесақәа, ашәақәа, ажәеинраалақәа – черқьес бызшәала.
1930 шықәсқәа рзы абаза алфавит ашколқәа рҿы ахархәара ианалага ашьҭахь Табулов ихалеи, егьырҭ авторцәа дрыцынгьы абаза бызшәа аграмматика ашәҟәқәеи, аԥхьара ашәҟәқәеи, ахрестоматиақәеи ҭижьуеит.
1937 шықәсазы абаза ҩыра ашьаҭаркҩы арепрессиа дахрыжьит абаза бызшәа авульгаризациа азиуит ҳәа харас идҵаны. Ачерқьес бахҭаҿы ҩышықәса раҟара дҭакын, нас доурыжьит ацәгьоура иҟаиҵаз ҵаҵӷәыдоуп ҳәа ԥхьаӡаны.
Алатин графика шьаҭас измоу ачерқьес бызшәала иҩу Ҭаҭласҭан Табулов ианбаншәҟәы «Шьыԥеџь» актәи адаҟьа, Баҭалԥашинск, 1929 шықәса
Аҭаацәаратә архив аҟнытә
Алатин графикала еиқәыршәоу Ҭаҭласҭан Ҭобыль ианбаншәҟәы «Анбызшәа» актәи адаҟьа, Сулимов, 1934 шықәса
Ҭаҭласҭан Ҭобыль алатин графикала еиқәиршәаз абаза бызшәазы арҵага шәҟәы «Аграмматикеи аҩышьаԥҟареи» актәи адаҟьа, Баҭалԥашинск, 1933 шықәса
Алатин графика шьаҭас измоу абаза бызшәала иҩу Ҭаҭласҭан Ҭобыль аԥхьаразы ишәҟәы «Иҿыцу амҩа» актәи адаҟьа, Баҭалԥашинск, 1933 шықәса
Ҭаҭласҭан Ҭобыли Х. Кужеви алатин шьаҭа змоу абаза ҩырала еиқәдыршәаз анбаншәҟәы аамышьҭахьтәи арҵага «Амҩа ҿыц» актәи адаҟьа, Сулимов, 1936 шықәса
Ҭаҭласҭан Ҭобыли Х. Кужеви алатин шьаҭа змоу абаза ҩырала еиқәдыршәаз адуцәа рзы анбаншәҟәы актәи адаҟьа, Сулимов, 1936 шықәса
Абазашҭа агәацԥыҳәара знаҭаз
Абазатә литература аизҳазыӷьара мҩаԥысит иҳаҩсыз ашәышықәса 60-тәи ашықәсқәа рзы. Усҟан ауп, аҟазара злоу аҿар аӡәырҩы анааиҵагыла. Амилаҭтә литературахь урҭ рнагара ибзоуроуп амилаҭтә литература ашьаҭаркҩы Ҳамид Жиров. Анаҩс, аҿарацәа абаза сахьаркыратә литература иаклассикцәаны иҟалеит, урҭ рҩымҭақәа иахьа ашколтә, ауниверситеттә программақәа ирылоуп, амаҭәарқәа «абаза литература», «Ҟарачы-Черқьесиа ажәларқәа рлитература», «Нхыҵ Кавказ ажәларқәа рлитература» рҳәаа иҭагӡаны.
Ҭаҭласҭан Ҭобыль: "ашәуаа рахьтә усзуҩ иашаз иҟаҵәҟьаз"
Абарҭ ашәҟәыҩҩцәа рыплеиадахь иаҵанакуеит Ԥасарби Цеҟәа, Ҟали Џьыгәаҭан, Шаҳамби Физиков, Бемурза Ҭҳаиҵыкә, Џьамуладин Лагәыҷ, Микаель Ҷкату. Реиҳа еицырдыруа апрозатә ҩымҭа дуқәа рахь иаҵанакуеит Бемурза Ҭҳаиҵыкә иҭоурыхтә роман «Анышәнап», нас Ҟали Џьыгәаҭан иҭоурыхтә романқәа «Ахьтәы џьар», «Лаба». Уи апериод азы реиҳа иналукааша поетны дықәгылеит Микаель Ҷкату – ашәуаа рахьтә зегь раԥхьа Москватәи Алитературатә институт иалгаз. Ҷкату иоуп ажәа «Абазашҭа» абызшәа иалазҵаз – ашәуаа рыԥсадгьыл, рынхарҭа ҭыԥ иахьӡны.
Абаза поезиа аинҭәылара, аԥшӡара зегь ааԥшит Қьрым Мыхц ирҿиараҿы, уи иеҵәахә кыдлеит 70-80-тәи ашықәсқәа рзы. «Иикьыԥхьуаз жәеинраалацыԥхьаӡа абырцкал икылхуп, апоетикатә ҵакы ҵаулала иҭәуп, бызшәа хыркыла иҩуп. Урҭ ургәылархалоит, ирыҵоу агәалаҟара уатәнатәуеит», – ҳәа иҩуеит апоет ирҿиара иазкны аҵарауаҩ-афилолог Пиотр Чкала.
Абызшәа шеиқәдырхо
2010 шықәсазы имҩаԥгаз Урыстәылазегьтәи ауааԥсыра ашәҟәы ранҵара адыррақәа рыла, Урыстәыла иқәынхоит 43 нызқьҩык рҟынӡа ашәуаа, урҭ рҟынтә 37 нызқьҩык – Ҟарачы-Черқьесиа инхоит. Егьырҭ еиуеиԥшым адыррақәа рыла, жәа-нызқьҩык инадыркны ҩажәа нызқьҩык рҟынӡа ашәуаа ыҟоуп адиспораҿы, еиҳаракгьы Ҭырқәтәыла. Урҭ рахьтә зхатәы бызшәа шаҟаҩы ирдыруа инҭкааны еилкааӡам. Абаза уаажәларратә еиҿкаарақәа рхаҭарнакцәа ишазгәарҭо ала, абаза бызшәа аӡра ашәарҭара иҭагылоуп, аурбанизациеи ассимилиациеи ӷәӷәаны иахьымҩаԥысуа иахҟьаны.
Жәларбжьаратәи ахеидкыла «Алашара» абаза бызшәа иазкны иҟанаҵаз асоциалтә ӡыргара
Ашәуаа рбызшәа аиқәырхара изларымчу ала рнапы алакуп: арҵагатә методикақәа шьақәдыргылоит, арҵага шәҟәқәа ҭрыжьуеит, абаза бызшәахьы амультфильмқәа еиҭаргоит, абызшәа арҵаратә курсқәа мҩаԥыргоит Черқьесск ақалақь аҟны изҭаху зегьы рзы хәыда-псада, активла атәылауаа ирылабжьоит хатәы бызшәала ицәажәаларц.
Абри ахырхарҭала аусура рацәаны имҩаԥнагоит ассоциациа «Аԥсадгьыл», уи иалоуп ихадоу абаза уаажәларратә еиҿкаарақәа ааба. Уи адагьы, аԥсуа-абаза милаҭ рыҿиара ацхырааразы жәларбжьаратәи ахеидкыла «Алашара» Черқьесск ақалақь аҿтәи аофис аҟны 2013 шықәса раахыс абызшәатә курсқәа аартны иҟоуп.
Иахьа Ҟарачы-Черқьесиа абаза бызшәала иҭыҵуеит агазеҭ «Абазашҭа» , арадио аҿы, ателехәаԥшраҿы абаза бызшәа аредакциақәа аус руеит, аус ауеит иара убас Аҳәынҭқарратә абаза театргьы.
Абарҭ аԥшьгарақәеи аусмҩаԥгатәқәеи зегьы ирыбзоураны, аҵарауааи аентузиастцәеи шгәыӷуа ала, ашәуаа рхатәы бызшәа еиқәырханы ҿыц игыло абиԥраақәа ирымардартә иҟалоит.
АААК иаԥнаҵеит Очамчыра аҭыԥантәи аҟәша Ахеилак
АААК аҭыԥантәи аҟәша Ахеилак аԥҵан Адунеизегьтәи аԥсуа-абаза конгресс ахаҭарнакцәеи Очамчыра араион ауааԥсыреи реиԥылара аҳәаақәа ирҭагӡаны.
Адунеизегьтәи аԥсуа-абаза конгресс ахаҭарнакцәа Очамчыра араион ауааԥсыра ирԥылеит аҩаша, жәаран 5 рзы. Аиԥылара ахыркәшамҭаз иаԥҵан Аконгресс аҭыԥантәи аҟәша Ахеилак, уи дахагылеит Очамчыра ақалақьуаҩ Даур Ҵәыџьба.
Ахеилак иалалеит иара убас: Екатерина Габелиа-Делба, Лика Ҵәыџьԥҳа, Сельма Чагәаа, Бадри Делба, Ахра Кәартаа, Мадина Шьоуа, Нора Миқаа, Ҭемыр Ԥачлиа, Мадина Чилачава.
АААК ауснагӡаратә маӡаныҟәгаҩ Инар Гыцба аизара иаҭааз ирзеиҭеиҳәеит Аконгресс аӡбахә, нас уи ааигәатәи гәҭакқәас иамоуи ртәы. Иара иазгәеиҭеит абас еиԥш иҟоу Аконгресс ахаҭарнакцәеи араионқәа рактивистцәеи реиԥыларақәа хықәкы хадас ирымоу ишреиуоу аҭыԥантәи аҟәшақәа рхеилакқәа раԥҵара.
«Ҳара системала аус зуша аимадара ҳабжьазарц ҳҭахуп, аҭыԥантәи ауааԥсыра рхаҭақәа ишиашоу аинициативақәа рыманы иқәгылаларц, дара ахьынхо араион апроблемақәа еиҳа иласны рыӡбаразы. АААК аҭыԥантәи аҟәшақәа рхеилакқәа аԥҵоуп Гал Тҟәарчали араионқәа рҿы, урҭ активла ҳусура рҽаладырхәхьеит», - ҳәа еиҭеиҳәеит Гыцба.
АААК Иреиҳаӡоу ахеилак алахәыла Виачеслав Чрыгба очамчыраа ирзеиҭеиҳәеит Аконгресс аусура аҵак ду аманы ишыҟоу, раԥхьаӡа иргыланы аԥсуа-абаза милаҭ реиқәырхареи, реизҳареи рганахьала.
«Хаҭала сара сзы ари ҳажәлар реидкылара иацхраауа лшароуп, избан акәзар, ишдыру еиԥш, хыԥхьаӡара рацәала ҳдиаспора адунеи иалаԥсоуп. Хықәкы хадас иҳамоу - аглобализациа аҿаԥхьа ҳмилаҭ аиқәырхареи арӷәӷәареи роуп. Сгәыӷуеит, шәаргьы адунеи ахьынӡанаӡа-ааӡо ҳмилаҭ реидкылара иазааԥсо абри аиҿкаара шәалалоит ҳәа», – ациҵеит Чрыгба.
Еизаз рҿаԥхьа дықәгылеит иара убас Очамчыра инхо, Аԥсуа-абаза (абаза) милаҭ жәларбжьаратәи рассоциациа (1992 шықәсазы Аконгресс раԥхьаӡатәи хьӡыс иамаз - аред.) аԥцара ахыҵхырҭаҿы игылаз, иахьа Очамчыра араион абыргцәа рхеилак аиҳабыс иҟоу Аполлон Думаа. Иара игәалаиршәеит 1992 шықәса жьҭаарамзазы Лыхны ақыҭан имҩаԥысыз Аконгресс раԥхьаӡатәи аизара ду шыҟаз.
«Очамчыра араион ауааԥсыра акыршықәса раахыс Абазашҭатәи ҳашьцәеи ҳареи ҳаимадоуп. Ҳара ҭаацәарак ҳауп. Аибашьра (Аԥсны жәлар рџьынџьтәылатә еибашьра 1992-1993 шш. - аред.) ҟалаанӡагьы даара ирацәаны ҳаиҿцаауан. Сара изныкымкәа Черқьесск сцахьан, уаҟа еснагь гәыбылра дула ҳрыдыркылон. Агәра ганы сыҟоуп Мусса Егзакь иааирала Аконгресс еиҳагьы еффективла аусура ишалаго», – ҳәа азгәеиҭеит иара.
Аиԥылараҿы иқәгылеит иара убас Аконгесс аҟны иаԥҵоу Аҳәса рхеилаки Аҿар рхеилаки рнапхгаҩцәа Гета Арӡынԥҳаи Леван Торчуеи, урҭ еиҭарҳәеит доусы напхгара ззыруа ахырхарҭақәа рыла аусура шцо.
«Иахьазы ихадароу хыдҵас ҳҿаԥхьа иқәгылоу – Аԥсны раионцыԥхьаӡа Аконгресс аҟәшақәа раартроуп, "амҩатә хсаала" ҳәа изышьҭоу аԥҵаразы. Уи ахсаалаҟны иарбахоит иконкреттәу асоциалтә проектқәа, раионцыԥхьаӡа рыпроблемақәа рыӡбара иазку. Уажәазы уаала ҳҽеиқәҳаршәароуп», – ҳәа азгәалҭеит Арӡынԥҳа.
Лара лажәақәа рыла, аҳәса рхеилакқәа русура хықәкы хадас иамоу иреиуоуп – зхатә ус, ма анаплакы ахацыркра згәы иҭоу, аха раԥхьатәи ашьаҿы аҟаҵара иацәшәо аҳәса рыцхыраара.
«Аҳәса ҳрыцхраар ҳҭахуп рџьабаала акрырҳараҿы, убри аан иахьынхо араион иалымҵқәа, аҭыԥан аусурҭақәа роурц. Аԥсны араионқәа зегьы рҟны аҳәса раԥшьгарақәа ҳарцыхцыхыр ҳҭахуп, рымчи-рылшеи агәра рго аҟаҵаразы», – ҳәа ацылҵеит лара.
Аиԥылараҿы иӡырган бызшәаларацәала аус зуа, Аконгресс аусура атәы еиҭазҳәо аинформациатә портал, уи еиднакылоит аԥсуа-абаза милаҭ рҭоурыхи ретнографиеи, иналукааша аҵеицәеи рыӡбахә еиҭазҳәо аматериалқәа.
Еизаз ахәыԥшырц ирыдгалан иара убас Адунеизегьтәи аԥсуа-абаза конгресс ихымԥадатәиу партниорс иқәгылоу Жәларбжьаратәи аилазаара "Алашара" иазку адокументалтә фильм. Хәышықәсатәи аусура иалагӡаны "Алашара" алҵшәа бзиаӡақәа аанарԥшит ашәуаа рсоциалтә проблемақәа рыӡбараҿы, ашәуа қыҭақәа руааԥсыра рыбжьара аспорти акультуреи рырҿиара аганахьала иалшахьоу рацәоуп, комплексла аҭҵааратә усурақәа мҩаԥнагоит.
Адунеизегьтәи аԥсуа-абаза конгресс ахаҭарнакцәеи Очамчыра араион ауааԥсыреи реиԥылара - ахԥатәиуп аиԥш зеиԥшу Аԥсны араионқәеи ақалақьқәеи руааԥсыра рԥыларақәа рхыԥхьаӡараҿ. Абри аҩыза аиԥыларақәа мҩаԥгахоит Аԥсны араионқәа зегьы рҿы, Аконгресс ахь алахәцәа ҿыцқәа рааԥхьаразы, анаҩс уи аусура ралархәразы.
Ҟарачы-Черқьессиеи Ҟабарда-Балкариеи рҟны иаԥҵоу ашәуа уаажәларратә еиҿкаарақәа русеицура иалацәажәеит
Ҟарачы-Черқьессиеи Ҟабарда-Балкариеи ареспубликақәа рҟны иаԥҵоу ашәуа уаажәларратә еиҿкаарақәа аусеицуразы аиқәшаҳаҭра рнапы аҵарҩит Черқьесск имҩаԥысыз раԥхьатәи рофициалтә еиԥылараҿы.
Кавказ жәларқәа рҭоурыхи ркультуреи аҭҵаара ацентр "Абазеи" Ашәуа уаажәларратә еиҿкаарақәа рассоциациа "Аԥсадгьыли" рыбжьара аусеицуразы аиқәшаҳаҭра напы аҵаҩуп Ҟарачы-Черқьессиеи Ҟабарда-Балкариеи иаԥҵоу ашәуа уаажәларратә еиҿкаарақәа рхаҭарнакцәа реиԥылараҿы.
ҞЧР иҟоу Аконгресс арегионалтә хеилак ахантәаҩы, Аԥсуа-абаза милаҭ рыҿиара ацхырааразы жәларбжьаратәи аилазаара "Алашара" ахада ихаҭыԥуаҩ Рамазан Мыхц АААК аинфопортал иазеиҭеиҳәеит ашәуа уаажәларратә еиҿкаарақәа официалла раԥхьаӡа акәны еиԥылеит, уи аиԥылара ахыркәшамҭаз Аусеицуразы аиқәшаҳаҭрагьы напаҵаҩын ҳәа.
«Аиқәшаҳаҭра хықәкы хадас иамоуп абаза жәлар рмилаҭтә культура аиҭаира ацхраара, ҳажәлар ирызку адыррақәа арегион аҩныҵҟеиԥш уи анҭыҵгьы хара аларҵәара», - ҳәа аиԥылара аихшьаалақәа ҟаиҵеит Мыхц.
Ҟабарда-Балкариа иҟоу Адунеизегьтәи аԥсуа-абаза конгресс арегионалтә ҟәша ахантәаҩы, Кавказ жәларқәа рҭоурыхи ркультуреи аҭҵаара ацентр "Абаза" аиҳабы Владимир Ԥшьеноҟәа еиҭеиҳәеит ас еиԥш иҟоу аиԥыларақәа аҵак ду шрымоу, ԥхьаҟатәи аусеицура акультуратә хырхарҭа шамоуи ртәы.
«Ҳусеицура раԥхьаӡа иргыланы акультуратә хырхарҭоуп иамазаауа. Ҳгәы иҭоуп Ҟабарда-Балкариа аԥсшәеи абаза бызшәеи рырҿиара иазынархоу аусмҩаԥгатәқәа еицынаҳагӡарц», - ҳәа азгәеиҭеит иара.
Ԥшьеноҟәа иҳәеит убасгьы абри аҩыза аусеицура ишалнаршо ассоциациа "Аԥсадгьыл" аҩныҵҟа еидкылоу ашәуа уаажәларратә еиҿкаарақәа русеицура аԥышәа рымдара, насгьы Ҟабарда-Балкариа иҟоу аԥсуа диаспора ашьаҭақәа рырӷәӷәара.
Аиқәшаҳаҭра аҳәаақәа ирҭагӡаны иазԥхьагәаҭоуп иара убас Ҟарачы-Черқьесскынтәи ашәуа кәашаратә, ашәаҳәаратә уҳәа егьырҭ арҿиаратә ансамбльқәа Ҟабарда-Балкариа ргастрольқәа реиҿкаара, абаза жәлар ркультура аӡыргаразы.
Ҟарачы-Черқьессиеи Ҟабарда-Балкариеи ареспубликақәа рҟны иаԥҵоу ашәуа уаажәларратә еиҿкаарақәа рхаҭарнакцәа русеицура иадҳәалоу апрактикатә зҵаарақәа рылацәжәаразы абас еиԥш аиԥыларақәа аамҭа-аамҭала ишымҩаԥыргало азы еицәажәеит.
Ҟарачы-Черқьессиеи Ҟабарда-Балкариеи ареспубликақәа рҿы Адунеизегьтәи аԥсуа-абаза конгресс арегионалтә ҟәшақәа рхеилакқәа аартын 2018 шықәсазы. Урҭ ирхагылеит АААК Иреиҳаӡоу ахеилак алахәылацәа Рамазан Мыхци Владимир Ԥшьеноҟәеи.
Еицырдыруа аопертә шәаҳәаҩы Хьыбла Гьерзмаа Адунеизегьтәи аԥсуа-абаза конгресс далалеит
Иналукааша аопертә шәаҳәаҩы Хьыбла Гьерзмаа Адунеизегьтәи аԥуа-абаза конгресс алахәылацәа дыруаӡәкхеит.
Аԥсныи Урыстәыла Афедерациеи Жәларқәа Рартистка, иахьатәи аамаҭазы адунеиаҿы иналукааша аопертә шәаҳәаҩы Хьыбла Гьерзмаа Адунеизегьтәи аԥсуа-абаза конгресс далалеит.
Лара лажәақәа рыла, дарбанзаалак аԥсуа-абаза жәлар рхаҭарнак изы акыр зҵазкуа акәны иҟалароуп "ахатәы бызшәеи акультуреи реиқәырхареи рырҿиареи иашьҭоу" аиҿкаара алалара, уи ахәҭакхара.
Хьыбла Гьерзмаа Аԥсныи Урыстәылеи «рыхьтәы сопрано»
"Сара излазбо ала, Аконгресс хықәкы хадас иамоу – аԥсуа-абаза жәлар реидкылароуп. Иҳалшо ала адунеи зегьы иазеиҭаҳҳәоит ҳмилаҭ атрадициақәа рыԥшӡареи, ҳкультура абеиареи. Ҳазегьы аӡәаӡәала ари аус гәыкала ҳҽазаҳкыр, агәра ганы сыҟоуп ишҳалҳаршо еицаҳзеиԥшу аус арҿиара, иара убасгьы амилаҭтә мазара аизырҳара", – лҳәеит Гьерзмаа.
Адунеизегьтәи аԥсуа-абаза аконгресс Иреиҳаӡоу ахеилак ахантәаҩы Мусса Егзакь, Хьыбла Гьерзмаа аконгресс лалалара дахцәажәо иазгәеиҭеит, аопертә ашәаҳәаҩы лырҿиаратә мҩеи, есыҽны дацәымаашьакәа имҩаԥылго ауси аҿар рзы хәы-змам ҿырԥштәыс ишыҟоу.
"Хьыбла Гьерзмаа – лхаҭараҟны иаарԥшуп ҳажәлар иреиӷьӡоу атрадициақәеи, акультуреи, иааизакны иуҳәозар - ҳаԥсуара . Сара агәра ганы сыҟоуп, иахьазы лара илырҳаз аихьӡара дуқәа шьаҭас ишрымоу лыԥсадгьыли лыжәлари рахь ҳәаа змам лыбзиабара. Уи абзиабара адунеи зегьы ирызналгоит", – иҳәеит иара.
"Сгәаҵа иҭоу": Валериа Адлеиԥҳаи Агәыразра ацҳаражәҳәаҩцәеи ашәаҳәаҩ қәыԥш лыклип ҿыц ӡырыргеит
2019 шықәса жәабран мзазы иҭыҵит аԥсуа шәаҳәаҩ қәыԥш Валериа Адлеиԥҳа лашәа "Сгәаҵа иҭоу" аклип. Ашәа аҭаҩреи аклип аҭыхреи алыршахеит Агәыҳалалратә еилазаара "Аԥсны агәыразра ацҳаражәҳәаҩцәа" рыдгыларала. 2017 шықәсазы Валериа Адлеиԥҳа аиааира лгеит урыстәылатәи аканал НТВ ала ицоз ахәыҷтәы вокалтә конкурс "Ты супер" аҟны.
Аиааиразы агәазыҳәара: Егзакь ихраҿа агаразы аабатәи атурнир афотоҭоурых
Аиааиреи ахьыԥшымреи 26 шықәса рхыҵит: ҳтәыла аныҳәа хада Аҟәа ишазгәарҭаз
Ҭаҭласҭан Ҭобыль – абаза литература ашьаҭаркҩы, раԥхьатәи афольклорҭҵааҩы, аҟабарда-черқьес бызшәеи абаза бызшәеи раԥхьаӡатәи рынбаншәҟәқәеи, егьырҭ ашәҟәқәеи реиқәыршәаҩ, ашәуаа рахьтә раԥхьаӡатәи апрофессионалтә литератор. Ижәлар арккареи, аҵареи рыҭара иашьҭаз уаҩын.
Амҩа анылара
Ҭаҭласҭан Зақьери-иԥа диит 1879 шықәсазы Ельбырӷан ақыҭан, аокруг асҭаршьын Зақьери Ҳасан-иԥа Ҭобыль иҭаацәараҿы. Зақьери Ҳасан-иԥа ҩынтәны аҭаацәара далалахьан, хәҩык ахшара драбын: хҩык аҷкәынцәеи, ҩыџьа аӡӷабцәеи иман.
Ҭаҭласҭан иаб аҵара имамызт, аҩышьеи аԥхьашьеи издыруамызт, аха ус шакәызгьы амал змаз нхаҩын. Игәылацәа изларгәалашәоз ала, ақыҭанхамҩа адагьы, ихатә «пошьҭа» иман — апошьҭатә екипажи, аҽқәеи.
Ҭаҭласҭан аҵараҟны раԥхьатәи ашьаҿақәа ҟаиҵоит Умар Маҟар ишкол аҟны 1905 шықәсазы (ақыҭа Бибердовсқ). Уаҟа дагьалгоит Ардонтәи асеминариа актәи акурс. Архив аҟны инханы иҟоуп Ҭаҭласҭан 1910 шықәса инаркны 1914 шықәсанӡа аҵара шиҵоз атәы зҳәо анҵамҭа, аха уаҟа иарбаӡам аҵара ахьиҵоз аҭыԥ. Иҟалап, иарбоу ашықәсқәа рзы Медрес аҟны аҵара иҵозҭгьы. 1914 шықәсазы Бибердовсктәи алагарҭатә школ аҟны рҵаҩыс аусура далагоит. Рҵаҩыс иусура анахысгьы, инаигӡон амулла иуалԥшьақәа.
1915 шықәсазы Теберда иҟаз Баҭалԥашинсктәи арҵаҩцәа рыҟәша аконференциаҿы иқәгылараан ажәалагала ҟаиҵеит, аҷкәынцәа аҵара шыддырҵо еиԥшҵәҟьа, аӡӷабцәагьы идырҵалатәуп ҳәа. Иара убасгьы иазгәеиҭеит аҵараҵара апроцесс араб бызшәа мацарала акәымкәан, урысшәалагьы ишеиқәыршәатәу. Уи иқәгылара иахҟьаны иусура дамырхуеит.
Араб графика шьаҭас измоу, ачерқьес бызшәала иҩу Ҭаҭласҭан Ҭобыль ишәҟәы «Анабзе» (аҩбатәи) 2-3 аҟәшақәа актәи адаҟьа, Баҭалԥашинск, 1924 шықәса
Араб графика шьаҭас измоу, ачерқьес бызшәала иҩу Ҭаҭласҭан Ҭобыль ишәҟәы «Анабзе» (аҩбатәи) 2-3 аҟәшақәа раԥхьатәи адаҟьақәа, Баҭалԥашинск, 1924 шықәса
Араб графика шьаҭас измоу, ачерқьес бызшәала иҩу Ҭаҭласҭан Ҭобыль еиқәиршәаз ачерқьес рҵаҩцәа рзы аметодикатә цхыраагӡа «Гуазе», Баҭалԥашинск, 1925 шықәса
Ҭаҭласҭан аҭаацәара аԥҵара дахыццакуамызт, хәыҷык иқәрахьгьы днеихьан аԥҳәыс данааигоз. Иԥшәмаԥҳәыс Барзикҳан Қаламбеқ-иԥҳа Қьенџьеқуловеи иареи қыҭак еицатәын. Раԥхьатәи ахәыҷы дроуит 1918 шықәсазы, анаҩс аҭаацәараҿы ииуеит даҽа жәаҩык ахшара, аха ԥшьҩык рыԥсҭазаара иалҵит ишыхәыҷқәаз.
Ҭаҭласҭан Ҭобыль араб бызшәала еиқәиршәаз ачерқьес бызшәа арҵаҩцәа рзы аметодикатә цхыраагӡа раԥхьатәи адаҟьақәа, Баҭалԥашинск, 1925 шықәса
Ҭаҭласҭан Ҭобыль алатин графикала ииҩыз истатиа «Ԥсҭазаараз иҟоу аҵароуп» знылаз агазеҭ «Адыгатәи аԥсҭазаара» раԥхьаӡатәи аномер аҩбатәи адаҟьа, жьҭаара 12 1924 шықәса
1920 – 30-тәи ашықәсқәа рзы иусура
Ҭаҭласҭан Зақьери-иԥа арҵаҩы изанааҭ даназыхынҳә Асовет мчра шьақәгылахьан. Аусура далагоит Ельбырӷантәи алагарҭатә школ аҿы. Урҭ ашықәсқәа рзоуп иара даналаго ирккаратә усурагьы.
1924 шықәсазы Ҭобыль араб графикала ачерқьес бызшәа алфавит еиқәиршәеит, уи ԥшьышықәса инарзынаԥшуа акьыԥхь аҿы, ашколтә практикаҿы ахархәара аман (1928 шықәсазы ачерқьес бызшәа алфавит ҿыц аԥҵан, алатин графика шьаҭас иаҭаны, Ҭаҭласҭан Ҭобыль даламырхәӡакәа - аред.). 1925 шықәса инаркны 1932 шықәсанӡа Ҭобыль ачерқьес бызшәала 13 шәҟәы ҭижьит: анбаншәҟәқәа, анбан ашьҭахьтәи аԥхьара шәҟәқәа, аметодикатә цхыраагӡақәа, 1929 шықәсазы иҭыҵит иажәеинраалақәеи, искетчқәеи, идраматә ҩымҭақәеи еидызкылаз ашәҟәы «Зули».
Ҭаҭласҭан Ҭобыль иеизга «Зули» актәи адаҟьа, Баҭалԥашинск, 1929 шықәса
Ачерқьес газеҭ «Адыгатәи аԥсҭазаара» аҭыҵра ианалага инаркны Ҭаҭласҭан уи аредакциа аус ациуан: раԥхьатәи аномер аҟны икьыԥхьан ианҵамҭа «Ԥсҭазаарас иҟоу ҵароуп» ҳәа хьӡыс измаз, аҩбатәи аномер актәи адаҟьа ианылеит истатиа ду «Ефендии агәнаҳарақәеи». Убасгьы агазеҭ «Краснаиа Черқьессиа» аҟны акорреспонденциақәа икьыԥхьуан иара ихатәқә реиԥш, Бериозкини, Нартбиеви, Бездолови (еицырдыруа асовет шәҟәыҩҩы Семион Бабаевски ипсевдоним — аред.) иареи еицаздырхиозгьы.
Агазеҭ «Адыгатәи аԥсҭазаара» аҩбатәи аномер актәи адаҟьа, алатин графикала иҩу Ҭаҭласҭан Ҭобыль истатиа «Ефендии агәнаҳарақәеи», жьҭаара 26 1924 ашықәс
1930 шықәсазы Ҭаҭласҭан Зақьери-иԥа нхара ҳәа диасуеит Баҭалԥашинскҟа. Уаҟа раԥхьа Арҵаҩратә техникум аҟны рҵаҩыс аусура далагоит, ҩышықәса рышьҭахь, 1932 шықәсазы Черқьессктәи аҭҵаарадырратә институт абызшәеи алитературеи аҟәшахьы иаҵанакуаз абаза бызшәа асектор аиҳабыси аҭҵаарадырратә усзуҩыси аусура далагоит.
Ҭаҭласҭан Ҭобыли, Х. Патови, М. Нипови еиқәдыршәаз абаза анбаншәҟәы «Анбызшәа» раԥхьатәи адаҟьақәа, Баҭалԥашинск, 1933 шықәса
Алатин графикала еиқәыршәоу Ҭаҭласҭан Ҭобыль ианбаншәҟәы «Анбызшәа» раԥхьатәи адаҟьақәа, Сулимов, 1934 шықәса
1933 шықәса хәажәкырамзазы Ҭобыль ажәлар рҿаԥыцтә ҳәамҭақәа реизгаразы раԥхьатәи аныҟәара мҩаԥигеит. Аамҭак ашьҭахь аус ициуан ленинградтәи апрофессор Анатоли Генко, уи иара дицхраауан абаза грамматика ашьҭкаараҿы.
Иазгәаҭатәуп, Ҭобыль иусура аганахьала дшиԥылахьаз Сергеи Ожигов — аурыс бызшәа аилыркааратә жәар аиқәыршәаҩ. Иара убасгьы, 1933 шықәсазы Ҭобыль дҭалоит Черқьесстәи аҭҵаарадырратә институт аҟны иаадыртыз аспирантура, уаҟа аҵара иҵон дазҿыз аусқәа аанымкылаӡакәа. Аха 1934 шықәсазы аспирантура аԥаразоужьра ахьаанкылахаз иахҟьаны иадыркыр акәхоит, иара убасгьы иадыркуеит абаза бызшәа асектор, уи аиҳабы иусура дамхын.
Ҭаҭласҭан Ҭобыль алатин графикала еиқәиршәаз абаза бызшәазы арҵага шәҟәы «Аграмматикеи аҩышьаԥҟареи» раԥхьатәи адаҟьақәа, Баҭалԥашинск, 1933 шықәса
Хыхь зыӡбахә ҳәоу ахҭысқәа зегь раԥхьа, абҵарамза 25, 1932 шықәсазы Баҭалаԥашинск имҩаԥысит абаза рҵаҩцәеи, абаза усзуҩцәа рактиви рконференциа. Уаҟа, Иҿыцу Анбаншәҟәы Иреиҳау Аидгылазегьтәи Аилак ирыланаҳәеит Черқьессктәи автономтә аобласт аҟны абаза ҩыра аларҵәара азы шыҟанаҵаз. Абри аконференицаҿы ишьақәырӷәӷәан Ҭаҭласҭан Зақьери-иԥа латин шьаҭала еиқәиршәаз алфавити анбаншәҟәи.
Аџьынџтәылатә Еибашьра Ду алагара шықәсқәак шагыз Ҭаҭласҭан Ҭобыль аурыс школ ашәҟәырҵагақәа дырҿыԥшны еиқәиршәеит 19 нбаншәҟәи, абаза грамматика арҵагақәеи, ахоестоматиақәеи, анбан ашьҭахь узыԥхьаша ашәҟәқәеи. Арҵагашәҟәқәа ирнылон афольклортә анҵамҭақәа, еиҭеигаз ма адаптациа ззиуаз аҩымҭақәеи, иара убас Ҭобыль ихатәы рҿиамҭақәеи.
1934 шықәсазы Ҭобыль дадкылан Асовет Еидгыла ашәҟәыҩҩцәа Реидгылахь, ԥхынҷкәын 19 рзы иҭан Максим Горки инапынҵа зныз алахәҩы ибилеҭ.
Ҭаҭласҭан Ҭобыли Х. Кужеви алатин шьаҭа змоу абаза ҩырала еиқәдыршәаз анбаншәҟәы аамышьҭахьтәи арҵага «Амҩа ҿыц» раԥхьатәи адаҟьақәа, Сулимов, 1936 шықәса
1930-тәи шықәсқәа рзы Ҭобыль еилеигӡон аусқәа рацәаны. Аамҭакала иара алитературатә усурагьы даҿын, ашколтә шәҟәқәа еиқәиршәон, Черқьессктәи арҵаҩратә техникум аҟны рҵаҩыс аус иуан, Черқьессктәи аҭҵаарадыратә институти Амилаҭтә шәҟәҭыжьырҭеи русзуҩс дыҟан. Генко иажәақәа рыла, Ҭаҭласҭан Зақьери-иԥа иакәын усҟан «ашәуаа рахьтә усзуҩ иашаз иҟаҵәҟьаз».
Иҵабыргны иуҳәозар, уи аамҭазы Ҭобыль аус рацәа инапы алакын, аҵаратә процессқәа дырхагылан, убри иахҟьаны апрофессионалтә еиҭазыҟаҵарақәагьы рхысразы даҽа қалақьк аҭаара ицәыуадаҩын, избан акәзар дызҿыз аус аанкылатәхон, арахь иара иеиԥш адырреи аԥышәеи змаз, дзыԥсахша ауаҩы дыҟамызт.
Ҭаҭласҭан Ҭобыль инапҩыра «еиқәаҵәа»
Ҭаҭласҭан Ҭобыль инапҩыра «цқьа»
Ҭобыль илитературатәи ирккаратәи усурақәа аанкылан уаҩ дшазыԥшымыз: цәыббра 19, 1937 шықәсазы Черқьессктәи автономтә област аҿы иҟаз НКВД аусбарҭа аусзуҩцәа Ҭаҭласҭан Ҭобыль дҭаркуеит. Аимдараан имхын инапылаҩырақәа згәылаз ҩ-папкак, итәылауаҩшәҟәы, Асовет Еидгыла ашәҟәыҩҩцәа Реидгыла иалахәратә билеҭ, азанааҭеидгылатә билеҭ. Уи аамҭазы Ҭобыль ихыҵуан 57-58 шықәса, иԥҳа еиҵбаӡа хышықәса ракәын илхыҵуаз.
Ҭаҭласҭан иԥха еиҳабы Нуриа Ҭобыль лгәалашәарақәа рыла, лаб данцоз апалта ԥха мацароуп иигаз, уи иара ишәиҵон аҿахәҿыхрақәа раан. Ҭаҭласҭан Зақьери-иԥа харас идырҵеит Асовет мчра иаҿагылоу аусура мҩаԥигоит ҳәа.
Ҩышықәса аҭакра иадҳәалоу агәаҟҵәаҟрақәа ихигоит. НКВД аиҳабы Николаи Ежов имҩаԥигоз аус хәымгақәа анцәырҵ, цәыббра 13, 1939 шықәсазы Ҭобыль ихәыцны идырҵаз ахара ихыхны, ихы дақәиҭыртәуеит.
Абаандаҩы ианкета
Ҭаҭласҭан Ҭобыль иҿахәы иҿыхра аԥкаанҵа, цәыббра 20 1937 шықәса
Ельбырӷантәи ақыҭсовет еиқәнаршәаз аилыркаага, нанҳәа 23 1938 шықәса
Ҭаҭласҭан Ҭобыль ихы данақәиҭырҭәуаз ирҭаз аилыркаага
Зхы иақәиҭыртәыз Ҭаҭласҭан Ҭобыль идокументқәа рырхынҳәразы арзаҳал
Ихы данақәиҭха ашьҭахь
Ҭобыль ихы данақәиҭха инаркны арҵага шәҟәқәа реиқәыршәара аус ахь даарыԥхьоит. Шықәсык ашьҭахь 4-тәи акласс азы арҵага шәҟәы ианылеит Ҭобыль ипоезиатә рҿиамҭа «Аҭаҳмада ҟәыш», иара ԥхьаӡоуп раԥхьатәи абаза поемас.
1941 шықәсазы агазеҭ «Краснаиа Черқьессиа» ианылеит Ҭобыль иажәеинраалақәа хԥа, Нарҭаа репос ашьаҭала ииҩыз.
Аџьынџьтәылатә Еибашьра Ду Ҭобыль ихатә рыцҳарак еиԥш идикылеит, уи иахҟьангьы ачымазара бааԥс изҵысит. Аоккупациа аамҭазы анемеццәа Ҭобыль идыргалеит адинхаҵаратә усурахь дхынҳәырц, урҭ абаза жәаԥҟалы аҭак риҭеит: «ахәа аҩны иҩноугалеит ҳәа, уарԥхом».
Аибашьра анеилга ашьҭахь, амилаҭтә газеҭ аҭыҵра еиҭахацыркхеит. Ашьыжь инаркны Ҭобыль аредакциаҿ дыҟан, иааиуаз зегьы рнапы рымхны аԥсшәа реиҳәон, ирыдиныҳәалон Аиааира. Агазеҭ аибашьра ашьҭахь иҭыҵыз раԥхьатәи аномер иманы дцеит арҵаҩратә техникум ашҟа, уаҟагьы аусзуҩцәа зегьы ирыдиныҳәалеит аибашьра аилгара, иуаажәлар игәырӷьара рыцеиҩишеит.
Ҭаҭласҭан иқәрахь дышнеихьазгьы активла аус иуан. Аибашьра ашьҭахьтәи ашықәсқәа рзы икьыԥхьит аҭҵарадырратә усумҭақәа ҩба, аҭҵарадырратә напылаҩырақәа ҩба азирхиеит, еиҭаганы икьыԥхьит Николаи Чуковски иповест «Аӡиас ихгылоу аҩн хәыҷы», убасгьы далахәын арҵагатә программақәа жәаҩеи, абаза бызшәа арҵага шәҟәқәеи, абаза литература ахрестоматиақәеи реиқәыршәара.
1947 шықәсазы Ҭобыль иҭижьуеит раԥхьаӡатәи абаза лакәқәа реизга, 1955 шықәсазы — аҩбатәи аизга, Константин Шьаҟрыл (кавказҭҵааҩы, аԥсуа-адыга бызшәақәа рыҭҵааҩы, апрофессор — аред.) ицавторрала. Ари ашәҟәы абаза культура арҿиара иалеигалаз аҵыхәтәантәи усумҭахеит. 1956 шықзсазы Ҭаҭласҭан Ҭобыль идунеи иԥсахуеит.
Ельбырӷантәи абжьаратә школ ашҭаҟны Умар Маҟари Ҭаҭласҭан Ҭобыли рбаҟақәа раартра амш, лаҵарамза 8, 2001 шықәса
Еицырдыруа апрофессор, алитератор Владимир Тугов абас иҳәон Ҭобыль иӡбахә далацәажәауа: «Ҭаҭласҭан Зақьери-иԥа Ҭобыль ихаҭараҿы ажәлар рымчи, рдоуҳатә еизҳарақәеи ихарҭәааны, ганрацәала иаарԥшхеит. Хкырацәала аусқәа рҿы абаҩхатәра ду илан, зегь еиԥшны ицааиуан, зегьы дрымаран: иара иоуп раԥхьаӡа акәны ашәуааи ачерқьесцәеи рзы амилаҭтә алфавит аԥызҵаз, иҭижьхьан библиотекак зырҭәыша арҵага шәҟәқәеи, ажәарқәеи... иара иоуп раԥхьаӡатәи асахьаркыратә ҩымҭақәеи, аҭҵаарадырратә усумҭақәеи аԥызҵаз, иара убасгьы афольклортә баҟақәа ақьаад ахь ииазгаз...».
Ҭаҭласҭан Ҭобыль иԥсҭазаара ауаажәларратә, арҿиаратә фырхаҵараны иԥхьаӡоит ашәуа литератор.
Зхы иақәиҭу аиқәԥаразы аклуб "Абаза" анагӡаратә директор иааӡамҭацәа ирызкны:ԥхьаҟатәи ачемпионцәа азыҟаҳҵоит
Зхы иақәиҭу аиқәԥаразы аклуб "Абаза" анагӡаратә директор Леонид Боџьгуа АААК аинфопортал иаиҭаз аинтервиу аҟны далацәажәеит аклуб "Абаза" аихьӡарақәеи, иреиӷьу ааӡамҭацәеи, атәылаҿы ихадароу атурнирқәеи ртәы.
Аиҿцәажәара мҩаԥигеит Саид Барӷанџьиа
- Ишԥашәызцәырҵ зхы иақәиҭу аиқәԥара аклуб «Абаза» аԥҵара? Насгьы аусура шәанбалагеи, шәабалагеи?
- Сара сынхон Санкт-Петербург, исыман схатә спорттә клуб «Олимпион». Мусса Егзакьи сареи ҳаибадыруеижьҭеи крааҵуеит, ҳаиҩызара 30 шықәса инареиҳаны иахыҵхьеит. Хаиқшәарақәа раан изныкымкәа ҳалацәажәахьан зхы иақәиҭу аиқәԥаразы аклуб Апсны аартра азҵаара. Мусса Ҳабал-иԥа даара бзиа ибоит ари аспорт хкы, иара ихаҭагьы Асовет Еидгыла аспорт азҟаза ҳәа дыҟан, акырынтә зхы иақәиҭу аиқәԥаразы Ленинград дачемпионхахьан. Аԥсныҟа нхара ҳәа саниас, гәҭакқәас иҳамаз зегьы аԥсҭазаара раҳҭеит.
Уажәшьҭа фышықәса ҵуеит зхы иақәиҭу аиқәԥаразы аклуб «Абаза» аус ауеижьҭеи. Мусса Егзакь ицхыраарала иаахәан аспорттә маҭәаҳәқәеи, иара убасгьы аклуб аусуразы иаҭаху амыругақәа зегьы, уи азы иара иазоуижьит 15 миллион мааҭ. Иахьагьы дҳадгылоуп, дҳацхраауеит. Ҳәарада, иара иакәымзар ара ижәбо зегьы зыҟаломызт. Иара убасгьы, азыҟаҵаҩцәа ауалафахәы рыҭаразы есымза иазоуижьуеит 500 нызқь мааҭ рҟынӡа, ҳааӡамҭацәа жәларбжьаратәи аицлабрақәа рахь рцаразы ацхыраара риҭоит.
- Аклуб аус ауеижьҭеи иааизакны шаҟаҩ аҭаахьада, насгьы, иааиԥмарҟьаӡакәа иахьазы шаҟаҩ рҽазыҟарҵои?
- Уажәы исцәыуадаҩуп аклуб «Абаза» аус ауеижьҭеи шаҟаҩы ахәыҷқәа аҭааз еизакны рхыԥхьаӡара аҳәара. Даараӡа ирацәаҩын ахәыҷқәа ҩымз-хымз зҽазыҟаҵаны ицоз, аха иҟоуп аиқәԥара зыԥсҭазаараҿы акрызҵазкуа акы акәны иахьыҟалазгьы. Иазгәаҭатәуп, аклуб аҟны рыҽшазыҟарҵо Аԥсны араионқәа зегьы рҟнытә ахәыҷқәа. Иахьазы аклуб ашҟа иныҟәоит 840-ҩык ааӡамҭацәа, урҭ 5 инаркны 16 шықәса рҟынӡа зхыҵуа роуп. Ҳаушьҭамҭацәа аӡәырҩы Урыстәыла иреиӷьӡоу аиқәԥаратә школқәа ирҭоуп.
- Азыҟаҵаҩцәа шәрыхцәажәар ҳҭахын. Урҭ Аԥсны зхы иақәиҭу аиқәԥаразы Афедерациа иатәу роума, мамзаргьы урҭ рыбжьара аклуб ахатә ааӡамҭацәагьы ыҟоу?
- Иахьазы аклуб «Абаза» аҟны аус руеит 36 азыҟаҵаҩцәа. Урҭ рхыԥхьаӡараҿы иҟоуп ҳаклуб ааӡамҭацәагьы, иара убасгьы ахәыҷқәа азыҟарҵоит Аԥсны аспорт зҽаԥсазтәыз азҟазацәа, зыхьӡ Аԥсны анҭыҵгьы ирдыруа. Аклуб азыҟаҵаҩцәа зус бзиа избо, зааӡамҭацәа рԥеиԥш иазхәыцуа уаауп. Ирылшо зегь ҟарҵоит ахәыҷқәа еиуеиԥшым жәларбжьаратәи аицлабрақәа ирылахәхаразы.
- Аклуб «Абаза» аусмҩаԥгатәқәа ртәы ҳзеиҭашәҳәар ҳҭахын, иара убасгьы урҭ рылахәхаразы иҟаҵатәу.
- Аклуб «Абаза» Аԥсны зхы иақәиҭу аиқәԥаразы Афедерациа иузаҟәымҭхо иадҳәалоуп. Сара убасгьы Афедерациа ахада ихаҭыԥуаҩс сыҟоуп. Хаҭала ҳара ҳтәы ҳҳәозар, аклуб «Абаза» анаԥҵаз ашықәс инаркны имҩаԥнагоит турнирк — Мусса Егзакь ихьӡ зху. Иҳаҩсыз ашықәсқәа зегьы рзы, атурнир иаман жәларбжьаратәи аформат, ҳазҭоу ашықәс азоуп атәыла аҩныҵҟатәи формат ахь ианиагаз. Иааизакны иуҳәозар, Аԥсны зхы иақәиҭу аиқәԥаразы Афедерациа имҩаԥнагоит 16 турнир — атәыла аҩныцҟатәи, жәларбжьаратәи аформатқәа змоу. Арҭ атурнирқәа реиҿкаара аклуб «Абаза» есымша ахы аларнахәуеит. Ҳәарада, атурнирқәа рҿоуп зегьы иреиӷьқәоу ақәԥаҩцәагьы ахьааԥшуа.
- Зегь реиҳа иналукааша, абаҩхатәра злоу «Абаза» ааӡамҭацәа рыӡбахә ҳзеиҭашәҳәар ҳҭахын.
- Ҳара ҳҿы рҽазыҟарҵон, уажәгьы рҽазыҟарҵоит ирацәаҩны абаҩхатәра злоу ахәыҷқәа. Аихьӡарақәа змоу ртәы ҳҳәозар, лымкаала иалыскаар сылшоит абарҭ арԥысцәа: Инал Кьетиа – Урыстәылеи, Европеи, иара убасгьы жәларбжьаратәи аицлабрақәа рҟны аиааирақәа згахьоу. Иахьазы иара иҽазыҟаиҵоит Урыстәылатәи Афедерациа еизгоу акоманда аҟны. Русҭам Амԥар — Адунеи ачемпионат аҟны араӡны медал иаԥсахаз, жәларбжьаратәи аспорт азҟаза. Осман Џьугьелиа — абаҩхатәра злоу аиқәԥаҩ, иҽазыҟаиҵоит Урыстәыла Афедерациа еизгоу акоманда аҟны. Убасгьы иалыскаар сҭахуп Асҭамыр Бениеи, Асҭамыр Гәымбеи, Асланбеқ Гәарамиеи. Даҽа зныкгьы исҳәоит, абаҩхатәра злоу ахәыҷқәа даараӡа ирацәоуп, агәра шәсыргоит Аԥсны еизгоу акомнада Адунеи ачемпионат, мамзар Аолимпиатә хәмаррақәа рҟны иаҳзықәыргылозҭгьы, реиҳа иӷәӷәаз ахәҩык рхыԥхьаӡараҿы ҳҟалар ауан ҳәа.
Зегь реиҳа иласны, иҳаракны, иӷәӷәаны: Абаза жәлар рыспорттә хәмаррақәа рфотоҭоурых
- Еиҳараҩык азыҟаҵаҩцәа агәра ганы иҟоуп, аспортсмен ипрофессионалтә еизҳаразы жәларбжьаратәи аицлабрақәа рылахәра ихадоу акы акәны ишыҟоу. Аклуб «Абаза» алахәцәа Аԥсны анҭыҵ лассы-лассы ицалома?
- Ари аус аҟны иҳамоу ауадаҩрақәа рацәоуп. Аҩныҵҟатәи аицлабрақәа 30 ма 40-нтәи имҩаԥугеит ҳәа, иаҳҭаху аеффект ҳнаҭом. Аспортсмен изҳаразы, ҳәарада ихы рылаирхәлароуп жәларбжьаратәи аицлабрақәа, иара еиҳа аԥышәа змоу аспортсменцәа драцлаброуп, урҭ еиуеиԥшым атехникақәа рыҿҵааразы. Жәларбжьаратәи аицлабарақәа рахь ҳцаразы лассы-лассы афинанстә цхыраара ҳашьҭоуп: зны-зынла ҳхатә ԥарала амҩа ахә ахаҳшәаауеит, иҟалалоит азыҟаҵаҩцәа афинанстә цхыраара ианашьҭоу рааӡамҭацәа рзы. Ари аус аҟынгьы Мусса Ҳабал-иԥа хәы змаӡам ацхыраара ҟаиҵоит. Убасгьы, ҳазҭоу ашықәс азы ҳгәы иҭоуп аицлабрақәа рҽазыҟаҵаразы Аԥсны араионқәа зегьы рҟынтә еиҳарак абаҩхатәра злоу ақәԥаҩцәа реизгара.
- Иахьазы зхы иақәиҭоу аиқәԥара аҿиаразы зегь реиҳа иуадаҩу зҵаарақәас аклуб аҿаԥхьа иқәгылеи?
- Зегь реиҳа ихадоу проблемас иҳамоу — идуу аспрорттә школ ахьыҟам ауп. Даараӡа иаҳҭахуп аспорттә комплекс ҩ-нызқьҩык раҟара ауааԥсыра зкыша, уи ада зыҩаӡара ҳараку аицлабрақәа узымҩаԥгом. Сара убасгьы Аԥсны аиҳабыра рахь ажәалагала ҟасҵеит аспорттә-ҵаратә база Ауадҳара аартразы. Ари зегьы хымԥадатәиуп ҳаспорт иҿыцу аҳаракырахь ашьҭыхразы. Ҳара иаҳуалԥшьоуп, иҳамоу абаҩхатәра злоу ахәыҷқәа, зхы иақәиҭу аиқәԥара аҟны мацара акәымкәан, егьырҭ аспорт хкқәа рҿгьы, аспортсмен ҟазацәа рылҵырц азы иахәҭоу аҭагылазаашьақәа раԥҵара.
Аԥсуа литература абду, аԥсуа ҭҵаарадырра ахацыркҩы Дырмит Гәлиа
Аԥсны Жәлар рпоет диижьҭеи 145 шықәса аҵра аҳаҭыразы
Иԥсҭазааратә мҩа аихшьала ҟаҵо, Дырмит Гәлиа игәалашәарақәа рҿы иазгәеиҭон аҭҵаарадырреи алитературеи дышрыбжьаз «имчқәа иԥсаҟьазар ҟалап» ҳәа. Ииашаҵәҟьаны иуҳәозар, Аԥсны арҿиразы иара илагала џьашьахәуп, уи иахьа уажәраанӡагьы иаршанхоит аҟыбаҩ ду злаз ари ауаҩ иԥсҭазаара ззикыз иуаажәлар.
Дырмит Гәлиа, Гьаргь Гәлиа иҭыхымҭа
Дырмит Гәлиа иҩны-музеи
Аԥсуа литература ашьаҭаркҩы, Аԥсны Жәлар рпоет, арккаҩы, аҵарауаҩ, абызшәадырҩы Дырмит Гәлиа диит жәабран 21, 1874 шықәсазы анхаҩы Урыс Гәлиа (Урыс — Дырмит иаб Иасыф аҩнытәи ихьӡ акәын — аред.) иҭаацәараҿы, Гәылрыԥшь араион, Уарча ақыҭан.
Дырмит Гәлиа 25 шықәса анихыҵуаз
Уарча аҟынтәи рыхгара
Дырмит дшыхәыҷыз ихьӡеит зықьҩыла аԥсуаа зықәдыршәаз арыцҳара — мчыла Османтәи аимпериахь ахгара аамҭа. Жәларык ишҳәыԥкыз рыхҵәара иаҵанакит Урыс Гәлиа иҭаацәарагьы.
Дырмит Гәлиа ихаҭа абас игәалаиршәон урҭ ахҭысқәа: «Маан зыжәлаз ҭауадк ҳгәараҿы иманы дааит аҭырқәа аскерцәа — асолдатцәа. «Абарҭ ықәҵып ҳәа ргәы иҭаӡам», - иҳәеит. Аскерцәа ҳаҩны амца нацраҵаны ирыблит, ҳара амшын агаҿахь, аҭырқәа ӷба ахьыхгылаз ҳрыманы идәықәлеит. Сара усҟан ԥшьышықәса схыҵуан. Снапаҿы искын ахәмарга-флыка, егьи снапала санду Фындық лнапы скын».
Ахҵәара ҟалаанӡа Урыса Гәлиа иҩны ахьгылаз ҳәа иԥхьаӡоу аҭыԥ, ақыҭа Уарча
Анаҩс, арҭ ахҭысқәа ипоема «Сара схәышҭаара» аҿы дрыхцәажәоит.
Ҭырқәтәылаҟа амҩа иахьынӡақәыз Гәлиа иҭаацәара изныкымкәа аԥсра ахықә иқәгылахьан, аха егьа уадаҩра шырхыргазгьы, Трапезунд аҟәара инхықәгылеит. Ухаҿы иузаамго, иуадаҩыз аҭагылазаашьа иақәшәеит аҭаацәара: фатәы-жәтәы рымамызт усгьы, рхы ахьныҵаркышаз хыбрагьы ыҟамызт. Ирыцхраауан аҭырқәа ԥсыӡкыҩцәа ӷарқәеи, дара раԥхьа арахь иқәнагалахьаз аԥсуааи. Ахәыҷқәа ран Ребиа (Рабиа) Барӷанџьиа апоет ихаҭа ус лзиҳәон «мыцхә зымҳәоз, иҟәышыз, акыр аџьабаа збоз ԥҳәысын», иара убасгьы Гач хәыҷы (Дырмит аҭаацәараҿы ус ишьҭан) ианду — Фындық Ҵабриа дрыцын.
«Сара сзааӡоз санду лакәын, — иҩуан Гәлиа иавтобиографиаҿы ианду лыӡбахә дазааҭгыло, — агәабзиара ӷәӷәа змаз, зҟазшьа џьбараз ԥҳәысын. Лыбжьы ҵарын, амчхара аныԥшуан. Аха сара слыцәшәаӡомызт. Дахьцалакгьы слыцын. Усҟан шәышықәса дырҭысхьан».
Жәлар рмузыкатә арҳәагақәеи рыбзазара амаҭәарқәеи ркәакь
Дырмит иаб Ҭырқәтәыла дыҟанаҵ Аԥсныҟа ахынҳәра дазгәышьуан, уи игәҭакы дацәхьаҵуамызт зынӡаскгьы. Убас, аԥсыӡкыҩцәа рнышь хәыҷы иақәтәаны ишынҭаацәаз зегьы мшынла Рыԥсадьгыл ахь идәықәлеит. Аԥхьа Баҭымынӡа инаӡеит. Араҟа, амҩа иацыз ауадаҩрақәа рызхымгакәа иԥсуеит Дырмит иашьеи иаҳәшьеи еиҵбацәа. Аха шьҭахьҟа мҩа ыҟамызт, рымҩа иацырҵеит. Аурысцәеи аҭырқәцәеи рыӷбақәа Гәлиаа рнышь аихсра ишаҿызгьы, аҭаацәара Аԥсны аҟәаранӡа инаӡеит, Рыԥсадгьыл ршьапы ықәдыргылеит.
Урыс Гәлиа азин ирымҭеит иқыҭа гәакьаҿ анхара, убри аҟнытә Кәыдры аӡиас-нырцә —Аӡҩыбжьа ақыта нхарҭа ҭыԥс иалихуеит.
Аԥсадгьыли ахҵәареи ртемала апоет иҩхьеит имаҷымкәа ажәеинраалақәа. Зегь реиҳа еицырдыруа акәны иҟоуп ажәеинраала «Сыԥсадгьыл». Абар уи ацыԥҵәаха:
Сыхаара сыԥсадгьыл,иҟалазеи, закәызеи? Иуԥшаауазеи, иуцәыӡзеи, абас улахь зеиқәузеи? Нхыҵҟа ицаз угәырҩома? Мшын-нырцә иҟоу уџьабома? Сылашара сыԥсадгьыл, абас улахь зеиқәузеи?..
Дырмит Гәлиеи уи иҩызцәеи– аиашьеи аиаҳәшьеи Ануаа
Ашколтә шықәсақәа, Маҷавариани иабадырра
Гәлиа шықәсқәак аҵара иҵон аҭыԥантәи апап иҟны, уи ашьҭахь дҭалоит Аҟәатәи Ашьхарыуаа рышкол, ҷыдала аԥсуа хәыҷқәа рзы 1963 шықәсазы иаадыртыз. Амала, уи иаразнак даанамхәеит, избан акәзар еиҳарак ашкол аҟны ирыдыркылоз ҭауади аамысҭеи рхәыҷқәа ракәын. Аха Дырмит иаб ари аус иҽадицалеит: иҷкәын ашкол иҭаҵаразы хышықәса инеиԥынкыланы ашәҟәқәа алаиҵон.
Аҟыбаҩ бзиа злаз аҵаҩы иаразнак илаԥш дыҵашәеит арҵаҩы Давид Аџьамов, анаҩс Дырмит дгәеиҭеит ашкол ахылаԥшҩы Константин Маҷавариани. Арҭ аҩыџьа имаҷымкәа аџьабаа рбеит Дырмит хәыҷы иажәақәа рыла ажәлар рлакәқәа ақьаада ахь риагаразы, анаҩс урҭ кьыԥхьын «Кавказ аҭыԥқәеи, урҭ ирықәынхо ажәларқәеи ирызку аматериалқәа» ҳәа хьӡыс измаз аизга аҟны.
Константин Маҷавариани иқәыԥшыз Дырмит иԥсҭазаараҿы инаигӡоз ароль даара акраҵанкуан. Иара иоуп раԥхьаӡа акәны Дырмит иизырбаз аԥсуа алфавитқәа: абызшәадырыҩ ду Пиотр Услар еиқәиршәази, иара убасгьы Бартоломеи ианбаншәҟәи. Маҷавариани иоуп Гәлиа иазҳәаз Аԥсны аҭоурых аҭҵаара иашалагатәу, иҟоу адыррақәа егьа имаҷзыргьы, ари аус шхацырктәу. Иҟалап, убасҟан акәзар Дырмит Гәлиа раԥхьаӡатәи Аԥсны аҭоурых ашәҟәы аҩразы агәҭакы анизцәырҵ. Аамҭак ашьҭахь уи аидеиа аԥсҭазаара аиуит, иара ииҩыз «Аԥсны аҭоурых» ҭыҵуеит 1925 шықәсазы.
1889 шықәсазы, 15 шықәса зхыҵуаз Дырмит Гәлиа дҭалоит Гори иҟаз Кавказнхыҵтәи арҵаҩратә семинариа. «Араҟа сара аҵара сҵон ԥшьымз, аха исыхьыз аршра (атиф) иахҟьаны асеминариа сыҭцан. Асеминариа анапхгара иҟанаҵаз адҵаҿы ианырҵеит «асеминариа аҵаҩы Дырмит Гәлиа аҭыԥантәи аҳауа, ҳәарада, инаалом» ҳәа. Абри ала сышколтә ҵара хыркәшан, анаҩс рҵаҩцәас исзыҟалеит ашәҟәқәеи аԥсҭазаареи», — хәа иҩуеит иара иавтобиографиаҿы.
Раԥхьатәи анбаншәҟәы
1890 шықәсазы, аԥсуа бызшәа ззымдыруаз, аха аметодика аганахьала Дырмит ацхыраара изҭоз Константин Маҷавариани иаԥшьгарала, Гәлиа напы аиркуеит аԥсуа нбаншәҟәы аиқәыршәара. Аха уи азы, акириллицала иаԥҵаз Услари Барҭоломеи ралфавитқәа реиӷьтәразы имаҷымкәа аус рыдулатәын. Ус шакәызгьы, 1892 шықәсазы аԥсуа хәыҷқәа ироуит рхатәы бызшәала аҵараҵаразы алшара. Убас, 17 шықәса зхыҵуаз Аӡҩыбжьатәи арԥыс Дырмит Гәлиа аԥсуа кульутра аҿиара аус аҿы хәы змаӡам алагала ҟаиҵеит.
Пиотр Услар иалфавит
Аԥсны игәараз ачымазара бааԥсы «испанка» иахҟьаны иани, иаби, иандуи аниԥха ашьҭахь, Дырмит аҩны, анхамҩа аныҟәгара иадҳәалаз аџьабаа зегьы ихәда иқәҳаит, аха раԥхьаӡа иргыланы, еиҳабык иаҳасабала иара иуалын иашьеи иаҳәшьеи рааӡара. Акыршықәса рышьҭах, Дырмит иҷкәын Гьаргь Гәлиа иҩымҭа «Дырмит Гәлиа: саб изку аповест» аҟны иҩуеит, урҭ ашықәсқәа рзы иаб рҵаҩыс аусура дшалагаз, иагьазгәеиҭоит уахынла иара ихаҭа иҵараҵара ишациҵоз, еиԥмырҟьаӡакәа ихы аус адулара дшаҿыз.
Дырмит Гәлиа рҵаҩыс аус ахьиуаз Кындыӷтәи ашкол. 1900-тәи ашықәсазы иара иеиҭеиҳаз аҵлақәа
Раԥхьатәи аԥсуа жәеинраала, Дырмит Гәлиа, Аҟәа, нанҳәа 26, 1912 шықәса
Аинтерес зҵоу акоуп Гьаргь Гәлиа ишеиҭеиҳәо 25 шықәса зхыҵуаз иаб иҭеиҭыԥш: «Бабыцк иқәмыршәкәа, дцырцыруа, деиҿкааӡа дыҟан еснагь, иреиӷьу ачоуҳа иалхыз икәымжәы, икаба – бырфын ҟаԥшьеиқәа лыхын, иеимаа ахәҵәҩагақәа «азиацкиқәа» зегьы иреиӷьыз асахҭан иалхын, хьыла иҩычаз аҟамеи, атапанча Смит-Вессони имӷан».
Гәлиа илитературатә усура далагеит ХХ ашәышықәса раԥхьатәи ажәашықәса аҽеиҩшамҭазы. Уи аамаҭа иатәу раԥхьатәи иажәеинраалақәа, лымкаала «Хоџьан Ду» ажәлар даараӡа иргәаԥхеит, ирылаҵәеит.
1912 шықәсазы Тифлис иҭыҵуеит аԥсышәала иҩыз раԥхьаӡатәи ашәҟәы «Ажәеинраалақәеи ахьӡыртәрақәеи», уи авторс даман Дырмит Гәлиа.
1918 шықәсазы Гәлиа иҩуеит ажәабжь «Атәым жәҩан аҵаҟа». Дырмит Гәлиа игәалашәарақәа рҿы ишиҩуаз ала, ҽынла ашкол аҟны аус иуан, уахынла аҩымҭақәа иҩуан, Аԥсны аҭоурых ашәҟәы аус адиулон, аматериалқәа еидикылон.
Аԥсны аҭоурых актәи атом аҟны Дырмит Гәлиа иҽазишәеит аԥсуаа мысратәи (Египет) ахылҵшьҭра рымоуп ҳәа атеориа ашьақәырӷәӷәара. Аамҭақәак рышьҭахь уи атеориа ихаҭа дацәхьаҵит, уи иаартынгьы далацәажәон: «Уажәшьҭа ари атеориа сара садгылом, аха ус шакәугьы, агәра ганы сыҟоуп ари ашәҟәаҿы ишеизгоу имаҷымкәа хәарҭара злоу Аԥсны аҭоурыхи аетнографиеи аматериалқәа» (иҩуп 23 шықәса рышьҭахь — аред.).
Аҭҵаарадырра ахырхарҭақәа зегь хацзыркыз
Ажәа «раԥхьатәи» Дырмит Гәлиа аус здиулоз ахырхарҭақәа зегьы рҿы инаалоит. 1919 шықәсазы иҭыҵит раԥхьатәи аԥсуа газеҭ «Аԥсны», редакторс Дырмит Иасыф-иԥа дызмаз. Убасгьы, иара иоуп Аҟәатәи арҵаҩратә семинариаҿы еиҿызкааз раԥхьатәи адраматә кружок «Ашаеҵәа». Дырмит Гәлиа иаԥшьгаралоуп 1921 шықәсазы иаԥҵаз раԥхьатәи аԥсуа театртә труппа Аԥсны ақыҭақәа рҿы ақәгылара ишалагаз. Урҭ ррепертуар азы иаарццакны аурысшәеи ақырҭшәеи рҟынтә аԥсшәахь еиҭеигахьан акыр аводевильқәеи, иара убасгьы апиеса «Наунагӡа ахақәиҭра!». Гәлиа ихаҭа ишигәалаиршәоз ала, «адраматә труппа ақыҭақәа рҿы рықәгыларақәа ныҳәак иаҩызан».
Агазеҭ «Аԥсны» мшаԥымза 1919 шықәса
Раԥхьатәи аҵарауаҩ, Аԥсны аҭоурых ашәҟәы зыҩыз Дырмит Гәлиа, ииашаҵәҟьаны иуҳәозар, раԥхьаӡатәи аԥсуаа ҭоурыхҭҵааҩын, иқәиргылоз атеориақәа еицҿакны зегьы ишрыдрымкылозгьы.
Академик Николаи Марр Дырмит Гәлиа изы абас иҩуан: «... Ҳәарада, иахьатәи амш азы Гәлиа имҩаԥиго аҭҵаарадырратә усура иацназго аӡәгьы дыҟам. Иара иеиԥш аамҭакала Аԥсны ажәытәан иҟази аҭҵаареи иахьатәи аԥсҭаазашьа азҿлымҳареи еилазыгӡо зымҽхак дуу даҽа ҵарауаҩык уажәазы дыҟам… Европеи Кавкази ҳгозаргьы ааигәа дҟалом ҵарауаҩык иара иеиԥш ицыхцыхуа аинтерес зманы абри ахырхарҭала аус зуа».
Дырмит Гәлиеи Николаи Марри
Урыстәылатәи амилаҭтә библиотека
Академик Николаи Марри Дырмит Гәлиеи еиҩызцәа бзиақәан, насгьы аԥсуаа рхылҵшьҭра аҭҵаарахьы ирыман ирзеиԥшыз аинтерес. Аамҭакз азы Марр Дырмит Гәлиа аԥсуаа рхылҵшьҭра иазкны иқәиргылаз Египеттәи атеориа дадгылеит, аха нас уи дацәхьаҵын аԥсуааи Испаниа инхо абаскцәеи ирымоу аиԥшрақәа рыҭҵаара иҽазикит.
Аҵарауаа аҩыџьагьы еиҿазыргылаз зҵаараны иҟалеит аԥсуа бызшәа. Ишдыру еиԥш, Николаи Марр алатин шьаҭа змаз аԥсуа алфавит авторс даман. Алфавит аӡәырҩы ирыдыркылеит, иара убасгьы иҳаҩсыз ашәышықәса 20-тәи ашықәсқәа рзы иарала ашәҟәқәа ҭрыжьуа иалагеит. Аха Гәлиа ари алфавит идимкылеит, агәынкыларазы иуадаҩуп ҳәа иԥхьаӡаны. «Зус бзиа избоз, амца еиԥш еибакуаз, аҵара змаз уаҩын, — иҩуан Марр изкны Гәлиа, — иҳадигалаз алфавит, еиуеиԥшым Кавказ атәылақәа ирыдыркылаз, сара хьаҳәа-ԥаҳәада мап ацәыскит. Уи амшала ахьшәашәарагьы ҳабжьалеит. Ус шакәызгьы, Аԥсны аиҳабыра Марр иалфавит аларгалеит. Аха аԥсҭазаара иаҳнарбеит Марр дышиашамыз, иара иалфавит шықәсқәак роуп иахьнеиз, анаҩс ахархәара амоуит».
Аԥсны аҭоурых актәи атом аҩра ашьҭахьгьы Дырмит Гәлиа аҭоурых аҭҵаара даҟәымҵит. Аҩбатәи атом аҭыжьра дшазымнеизгьы, иара иаԥиҵеит даара азҿлымҳара змоу аҭоурыхтә усумҭақәа. Урҭ рахьтә иалукаар ҟалоит истатиа «Аҟәа – Диоскуриаӡам» ҳәа хьӡыс измаз, уаҟа Гәлиа иааирԥшуеит агәаанагара: ажәытәӡатәи ақалақь Диоскуриа Аҟәа акәымкәан, Шәҟәырча аӡиа аҟәараҿы игылан ҳәа. Анаҩс ишьақәырӷәӷәан апоет дышҩашьаз, аха ус шакәызгьы, истатиа аҵак ду аман, избан акәзар аҵарауаа рҿаԥхьа иқәнаргылеит ахықәкы — Диоскуриа ахьыҟацәҟьаз аҭыԥ аԥшаара.
Аамҭак ашьҭахь Дырмит Гәлиа иҩит «Ашьхарыуаа рышкол аҭоурых». Ашкол иазкыз астатиақәа анылеит агазеҭ «Аԥсны» аномерқәа ԥыҭрак (1920 ашықәс).
Дырмит Гәлиа Аԥсны раԥхьаӡатәи алитераторс дыҟанаҵ есқьынагьы дашьҭан, илшозгьы зегь ҟаиҵон, алитературеи, акультуреи, аҭҵаарадырреи рахь аҿар рхы дырхарцазы. Гәахәарала иҩуан раԥхьаӡатәи алитераторцәа ируаӡәкыз Самсон Ҷанбеи, апоет Иуа Коӷониеи, убас егьырҭгьы ирызкны арҽхәаԥхьыӡқәа: «Асовет Еидгыла аамҭазы алитература еилашуа аҿиара иалагеит. Иахьазы Аԥсны ашәҟәыҩҩцәа Реидгыла иалоуп 40 рҟынӡа алахәылацәа, урҭ рхыԥхьаӡараҿы иҟоуп апоетцәа — Баграт Шьынқәба, Алықьса Лашәриа, Иван Ҭарба, Қьыршьал Чачхалиа, Алексеи Џьонуа, Ҷыҷыкәа Џьонуа, Қәымф Ломиа убас егьырҭгьы. «Аҽаҩра» бзиа ҳамоуп! Сара сгәырӷьоит уажәшьҭа алитер алитература ашҭаҿы сахьаӡәыкым» (иҩуп 1958 шықәсазы — аред.). ́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́́алитература ашҭаҿы сахьаӡәыкым» (иҩуп 1958 шықәсазы – аред.).
Алықьса Џьонуа, Алықьса Лашәриа, Дырмит Гәлиа, Мота Акобиа, Гьаргь Гәыблиа, Баграт Шьынқәба, Кәымф Ломиа, Иван Папасқьыр, Ҷыҷыкәа Џьонуа, Нелли Ҭарԥҳа, 1955 шықәса
1929 шықәсазы, Аԥсуа бызшәеи алитературеи академиа напхгара аназиуаз, Дырмит Гәлиа ацхыраара риҭон акомпозитор Константин Ковачи уи ицхраауаз Кондрат Ӡиӡариеи «Кәадрытәи аԥсуаа рашәақәа» ранҵараҿы. Ари ахҭыс, ҳәарада, Аԥсны амузыкаҭҵаара аҿиара ашьаҭа акит.
Дырмит Гәлиа раԥхьаӡатәи Аԥсны аҵакырадгьыл ахсаала аиқшәыршәараҿгьы инапы алакын. Ашьхарыуаа рышкол аҿы аҵара ициҵон Аԥсны раԥхьатәи ахсаала аиқәыршәаҩы Михаил Леуан-иԥа Шервашиӡе-Чачба. 1912 шықәсазы урҭ аҩыџьагьы Тифлис инанагеит: Гәлиа уаҟа аиҭагаратәи, ашәҟәқәа рҭыжьра иазку аусқәеи дырҿын, Шервашиӡе-Чачба — раԥхьатәи ахсаала аус адулара. Уаҟа Михаил Леуан-иԥа акырынтә Дырмит Гәлиа дизнеихьан, Аԥсны агеографиеи атопонимикеи ирызку азҵаарақәа рыла абжьгарақәа иоурц азы.
Михаил Леуан-иԥа Шервашиӡе-Чачба
Алитературатә мҩа
«Камаҷыҷ» — Дырмит Гәлиа ипрозатә ҩымҭақәа рҟынтә зегь реиҳа ихадоу аԥҵамҭоуп. Алитературадырцәа уи аҩымҭа жанрла ароман иахырԥхьаӡалоит. Ари аҩымҭа Гәлиа хышықәса аҩра даҿын, дагьалгеит 1940 шықәсазы. Аспециалистцәа ргәаанагарала, ароман аҟны ӷәӷәала иуныруеит афольклортә естетика, иара убасгьы Гәлиа ахархәара рацәаны ирыиҭоит аетнографиатә материалқәа.
«Камаҷыҷ» — иуҳәар ҟалоит, усҟантәи аамҭазы иҟаз алитература, ақьабзқәеи аҵасқәеи, Аԥсуара амилаҭтә етикеи мап ацәызкуаз иаҿагылеит ҳәа. Гәлиа аетнографиатә материалқәа инарҭбааны ихы баша иаирхәомызт, уи хықәкыс иман ажәлар ретнографиатә хаҿсахьеи, рҭоурыхи, рфилософиеи раарԥшра», — ҳәа иҩуеит ароман иазкны афилологиатә ҭҵарадыррақәа рдоктор Виачеслав Бигәаа.
Гәлиа ипоезиатә рҿиамҭақәа рҟынтә лассы-лассы иалыркаауеит апоема «Сара схәышҭаара», автобиографиатә шьҭақәа злоу аԥҵамҭа. «Даара игәыҭшьагоуп, ахатә драма рацәоуп, — иҩуеит апоема иазкны апоет иҷкәын Гьаргь Гәлиа, — убасгьы иара иаанарԥшуеит аԥсуа жәлар ирхыргаз арыцҳара ду. Ҟалашьа амоума ухатә трагедиа, ужәлар рытрагедиа аҽаҟәыҭхра?».
Дырмит Гәлиа иџьабаа рацәоуп аиҭагараҿгьы: аԥсшәахь еиҭеигахьан Аԥшьаҩыра, Пушкини Лермонтови рҩымҭақәа, иара убасгьы ақырҭуа шәҟәыҩҩцәа аӡәырҩы раԥҵамҭақәа, Шоҭа Русҭавелигьы уахь дналаҵаны.
Ҳазҭоу ашәышықәса раԥхьатәи ажәашықәса сара аиҭагақәа ирзыскит, еиҳаракгьы ауахәаматә шәҟәқәа. Аиҭагаратә комиссиа алахәҩы иаҳасабала сџьабаа рацәаны иадысҵеит Аԥшьаҩыра аԥсшәахь аиҭагара. Гхак ҟамларц азы, ҳусураҿы ҳхы иаҳархәон еиеуиԥшым атекстқәа — урысшәалеи, қырҭшәалеи, абырзен бызшәеи ажәытә славиан бызшәеи рыла иҩыз. Сара сгәанала, абызшәа аганахьала аиҭагара ҳақәҿиеит ҳәа исыԥхьаӡоит. Ари аус ду, абасҟак аџьабаа здыз, аԥсуа жәлар уамакгьы иазҿлымҳамхеит, избан акәзар ақьырсианрахь ирымаз аинтерес лаҟәын, иара амсылманра ашҟагьы ус акәын ишыҟаз, иҩуеит игәалашәарақәа рҟны алитератор.
Гәлиаа иҭаацәара
Дырмит Гәлиа иԥшәмаԥҳәыс Елена Андреи-иԥха Бжьылаа, есқьынагь лхаҵа арӷьажәҩас дивагылан. Гәылиа ихаҭа иҳәалон, «Елена Андреи-иԥха лакәымзар, исыҩыз зегьы шәынтә ишаны ахәҭакгьы сзыҩуамызт. Лхы деигӡомызт, алитературеи, аҟазареи ирызку азҵаара анықәгылоз».
Гәлиаа рҭаацәараҿы ирызҳауан хҩык ахшара — аҷкәынцәа Владимири Гьаргьи, аӡӷаб — Татианеи.
Гьаргь Гәлиа иаԥҵамҭа «Ахәыҷра иазку ажәабжьқәа» рҟны иуабаратәы иҟоуп аҭаацәара рыҩныҵаҟа реизыҟазаашьақәа зеиԥшраз. Инхон Аҟәа, уажәазы уи аҩны ахыбраҿы Гәылиа имузеи еиҿкаауп. Иара аҩны ахаҭа Дырмит Гәлиа иргылеит 1912 шықәсзы, иԥшәмаԥҳәыс лан Фотине Николаи-иԥха ҳамҭас илҭаз адгьыл аҿы.
Ақалақь аҿы Гәлиа зегьы даараӡа пату иқәырҵон, «ажәлар рырҵаҩы» ҳәа ишьҭан. Игәылара инхоз зегьы — усҟантәи аамҭазы Аҟәа амилаҭ рацәа нхон — ҳаҭыр дуны ирыԥхьаӡон Гәлиа иааигәара аҟазаара.
Дырмит Гәлиеи иџьынџьуааи
Гьаргь Гәлиа игәалашәарақәа рҿы иазгәеиҭоит, иаб есымша уск дшаҿыз, баша дтәаны дшигәаламшәо атәы. Дырмит Иасыф-иԥа иԥшәмаԥҳәыс Елена Андреи-иԥха — иԥхашьа-ԥхаҵо иҟаз ԥҳәысын, аҩнра бзианы иныҟәылгон, илылшоз зегь ҟалҵон лыԥшәма иҭаацәара рзы игәы ҭынчны дыҟазарц азы.
Дырмит Гәлиа иҭаацәа дрылагылны
Ахәыҷқәа реизыҟазаашьақәа бзиан, пату еиқәырҵон. Раб ихы данақәиҭыз аамҭа шмаҷызгьы, Гьаргь Гәлиа игәалашәоит дара аныҳәыҷқәаз дшырзаԥхьалоз «Руслани Лиудмилеи» иара убасгьы бзиа иибоз апоетцәа ражәеинраалақәеи.
Ааха ӷәӷәас аҭаацәара ирзыҟалеит Володиа Гәлиа иҭахара. «Иуадыҩыз ԥышәахеит ҳаԥсадгьыл азы Аџьынџьтәылатәи еибашьра Ду, — иҩуеит Дырмит Гәлиа. — Аибашьра далаӡит сыҷқәын Владимир, анџьныр бзиа, зҩызцәеи-зықәлацәеи агәыӷра лашақәа рызцәырызгоз. Абџьар кны сара еибашьра сызцомызт, аха исылшоз сус хәыҷы саҿын, алитература амаҵ азызуан».
Гьаргь Гәлиа, Татиана Гәлиа, Дырмит Гәлиа, Володиа Гәлиа, Елена Гәлиа, 1931 шықәса
Гьаргь Гәлиа , Дырмит Гәлиа, Елена Гәлиа
1946 шықәсазы англыз шәҟәыҩҩы Џьон Боинтон Пристли Аԥсны даҭааны даныҟаз Гәлиаа рҭаацәа дырԥылеит: Дырмит Гәлиеи уи иԥшәмаԥҳәыс Еленеи, дара рыхшара Татианеи Гьаргьи, рҭаца Валентинеи, рмоҭа Димеи.
Аԥсуа литература абду Дырмит Гәлиа иԥсҭазаара далҵит 86 шықәса дшырҭагылаз, 1960 шықәсазы.
Дырмит Гәлиа инапала ииҩыз ихатә биографиа зынӡа ихәыҷуп, иажәақәа рыла, ихылҵшьҭрақәа азҵаарақәак рызцәырҵуазар, ипоезиеи ипрозеи рҟны аҭак рыԥшаар рылшоит.
Аԥсны алитературеи, арккареи, акультуреи хәы змаӡам зџьабаа аду ауаҩы дызнысыз иԥсҭазааратә мҩа аихшьала ҟаҵо иҳәеит: «Ҿхырцәажәарада исҳәаратәы сыҟоуп: исылшаз зегьы сгәалаҟоуп ҳәа, избан акәзар сус еснагь гәыкала саҿын. Аха еиҳагьы ҟасҵар ҟаларын, уи аамҭазы еиҳа ихадоу еилкка избозҭгьы, еилыскаауазҭгьы. Сымчқәа сыԥсаҟьеит аҭҵаарадырреи алитературеи сышрыбжьаз. Иҟалап, алитература мацара сҽазыскызҭгьы еиҳа еиӷьхар? Ус акәзаргьы ҟалап. Иарбанзаалак аус, зегь раԥхьа унапы аналаукуа, умчқәа еиҳа иуԥсаҟьоит, аусурагьы ахырхарҭақәа рацәамхар ауам. Уи ганкахьала ибзиоуп, аха даҽа ганкахьла ибзиаӡам».
Дырмит Гәлиа иҩны-музеи аҭӡаҿы икыду амемориалтә ӷәы
Атекст автор: Арифа Қапԥҳа, абильд-редактор Наала Аҩӡԥҳа, аредактор хада Амина Лазԥҳа
Дырмит Гәлиа изку аочерк аҟны хархәара рыман: Д.И. Гәлиа ихатә биографиа; Гәлиа Гь.Д. «Дырмит Гәлиа: Саб изку аповест»; В.Бигәаа «Аԥсуа ҭоурыхтә роман. Аҭоурых. Атипологиа. Апоетика».
КВН Иреиҳаӡоу алига ачемпион, актиор, арежиссиор Ҭемыр Ҭаниа АААК алахәҩыс дҟалеит
КВН акоманда «Нарты из Абхазии» акаԥдан, аԥснытәи, урыстәылатәи актиор, арежиссиор Ҭемыр Ҭаниа Адунеизегьтәи аԥсуа-абаза конгресс далалеит.
Аԥсны еицырдыруа алафҳәаҩ, КВН акоманда «Нарты из Абхазии» акаԥдан, урыстәылатәи арлахҿыхратә телеканал ТНТ аеҵәахә, арежиссиор Ҭемыр Ҭаниа Адунеизегьтәи аԥсуа-абаза конгресс алахәылас дҟалеит.
АААК иалалара ахҳәаа азуа Ҭемыр Ҭаниа иазгәеиҭеит Аконгресс алахәра ишаанаго аԥсуа-абаза милаҭ реиқәырхаразы уи имҩаԥнаго апроектқәа активла ралахәхара.
«Иҳамоу зегьы иреиҳауп – ҳмилаҭтә культура. Доусы ҳахьыҟоу аҭыԥаҿы иҳалшо зегь ҟаҳҵалароуп ҳмилаҭтә хаҿра аиқәырхаразы, иара убри алагьы ҳшьапы ҳақәзыргылаз ҳаԥсадгьыл аҿаԥхьа иҳаду аулԥшьа наҳагӡоит», – иҳәеит иара.
Ҭаниа излаиԥхьаӡо ала, амилаҭтә культура аҿиара ишиашоу иадҳәалоуп ажәлар рхеиқәырхара азҵаара.
«Даара акраҵанакуеит абиԥарала иааиуа адыррақәа рԥымҵәара. Абри акультуратә рахәыц ԥҵәар, ажәларгьы ыӡуеит. Уи цәыӡ духоит адунеи зегь азы», – иҳәеит Аконгресс алахәыла ҿыц.
АААК ахықәкы хадақәа ируакны актиор иԥхьаӡоит аԥсуа-абаза жәлар рмилаҭтә хаҿра аиқәырхара, уахь иаҵанакуеит ҳажәлар абеиара хадақәа зегьы: абызшәа, атрадициақәа, акультура.
«Егьырҭ ажәларқәа ҳрылазмырҩашьо, адунеи ажәларқәа рҭаацәара ду аӡәыкны ҳалазырхәуа – ҳкультура ауп. Ибеиоу ҳҵас-қьабзқәеи, ижәытәӡатәиу ҳкультуреи аӡбахә заҳауа егьырҭ атәылақәа рхаҭарнакцәа хымԥада зегь дара рыблала ирбар рҭаххоит, ҳтәылахь еихо иалагоит. Ари џьабаа дууп, аха Аконгресс амчқәа ақәхоит», – ҳәа ациҵеит Ҭемыр Ҭаниа.
АААК алахәхара амҩаԥысшьа
Адунеизегьтәи аԥсуа-абаза конгресс алалара илшоит дарбанзаалак аԥсуа-абаза милаҭ ахаҭарнак. Уи азыҳәан иара ихаирҭәаароуп Аконгресс аофициалтә саит аҟны ихшьу арзаҳал, анаҩс иара абри аелектронтә ҭыӡҭахьы ишьҭтәуп: info@abaza.org. Мамзаргьы АААК арегионалтә ҟәшақәа руак аҿы иныжьтәуп.
Ҭемыр Ҭаниа диит 1980 шықәсазы, Аҟәа. 2005 шықәсазы КВН акоманда «Нарты из Абхазии» акаԥдан иаҳасабала КВН Иреиҳаӡоу алига дачемпионхеит. Актиор еиҳагьы деицырдыруа дҟалеит ателеканал ТНТ арлахҿыхратә проектқәа «Дружба народов», «Однажды в России» реиԥш иҟоу рҟны ихадоу акомедиатә рольқәа ахьынаигӡоз иабзоураны.
Ҭемыр Ҭаниа 2018 шықәсазы Москва дрылгеит Асценаристцәеи арежиссиорцәеи рзы иреиҳаӡоу акурсқәа. Раԥхьаӡа акәны дахьцәырҵыз акомедиатә фильм иахьӡуп «Спасибо деду за победу».
Аԥсны Жәлар рпоет Дырмит Гәлиа игәаларшәара иазкыз арҿиаратә хәылԥазы мҩаԥысит Москва
Гәлиаа рҭаацәаратә архив аҟнытә
Аԥсны Жәлар рпоет Дырмит Гәлиа диижьҭеи 145 шықәса аҵра азгәарҭеит Москва ақалақь аҟны, ахәаша, жәабран 22 рзы.
Аԥсны Жәлар рпоет Дырмит Гәлиа диижьҭеи 145 шықәса аҵра иазкыз алитературатә-сахьаркыратә хәылԥазы мҩаԥысит Москва, жәабран 22 рзы. Ахәылԥаз еиҿнакааит Урыстәылатәи Афедерациаҿы иҟоу Аԥсны Аҳәынҭқарра Ацҳаражәҳәарҭа, Москватәи аԥсуа диаспора ацырхырааны.
Ахәылԥаз аҭааҩцәа дыруаӡәкын Урыстәылатәи Афедерациаҿы иҟоу Аҭакзыԥхықәу Азинчмра нагӡа змоу Аԥсны Ацҳаражәҳәаҩ Игор Ахба. Иқәгылараҿы иара иазгәеиҭеит апоет Дырмит Гәлиа аԥсуа ҩыреи алитературеи рышьаҭакра адагьы амилаҭтә театр ахацыркра аҭоурых ахаҿгьы дышгылоу.
«Дырмит Гәлиа раԥхьатәи аԥсуа газеҭ «Аԥсны» аԥиҵеит, уи шәышықәса ахыҵрагьы хара имгакәа иазгәаҳҭараны ҳаҟоуп. Абри ауаҩ ибзоураны ҳтәыла алитературеи акультуреи аӡбахә рылаҩит адунеи еиуеиԥшым акәакьқәа рҟны. Аԥсныҟа иаауа иалагеит аҵарауаа, ашәҟәыҩҩцәа, асахьаҭыхыҩцәа. Апоет иаԥҵамҭақәа ашколтә программа иалоуп, Дырмит Гәлиа ихьӡ зху аҳәынҭқарратә премиа аԥуп», – ҳәа Гәлиа илшамҭа дуқәа ахәылԥаз асасцәа иргәалаиршәеит Ахба.
Арҿиаратә хәылԥаз аҟны иқәгылаз аҭоурыхтә ҭҵаарадыррақәа рдоктор Иури Анчабаӡе иажәақәа рыла, апоет Дырмит Гәлиа иԥсадгьыл алахьынҵаҿы иааникылаз аҭыԥ раԥхьаӡа иргыланы, «атәыла ԥхьаҟатәи аҭоурых аҿиара амҩақәа ахьибаз» аҿоуп иахьыҟоу.
«Урҭ амҩақәа ибон асоциалтә-культуратә прогресс аҳәаақәа ирҭакны, европатәи аҵаралашареи, агуманизми, адемократиеи ишьақәдыргылаз ацивилизациатә идеиақәа шьаҭас измаз. Абраҟоуп рхы ахьыҵырхуа иусура ахкқәа зегьы: ижәлар алфавит рыҭара алзыршази, ипоезиа дуи, ипроза хазынеи», – иҳәеит Анчабаӡе.
Аԥсуа литература абду, аԥсуа ҭҵаарадырра ахацыркҩы Дырмит Гәлиа
Аҭоурыхҭҵааҩ иациҵеит Дырмит Гәлиа иԥсадгьыл патриот иашаны дшыҟаз. «Уи ипоезиатә цәаҳәақәа «Сыхаара сыԥсадгьыл, иҟалазеи, закәызеи...?» камертонк аҳасабала иаанхароуп, уи дықәныҟәаны дарбанзаалак атәыла аԥа иаҳа дахьамароу аҭыԥ аҿы иԥсадгьыл дахәароуп, уи аизҳазыӷьаразы, ижәлар рԥеиԥш лашазы амаҵ иулароуп», – ҳәа иԥҳьаӡоит аҭоурыхтә ҭҵаарадыррақәа рдоктор.
Аныҳәатә концерт иалахәын апоет Денис Чачхалиа, Урыстәыла зҽаԥсазтәыз артистка, Аԥсны Жәлар рартистка Алиса Гыцԥҳа, аскрипкарҳәаҩы Виктор Абрамиан-Ешба, жәларбжьаратәи аконкурсқәа рлауреат Амра Барганџьиа, амузыкант Абзагә Ҵәыџьба.
Аԥсуа литература ашьаҭаркҩы, аԥсуа литература абду, Жәлар рпоет Дырмит Гәлиа диит, 1874 шықәса, жәабран 21 рзы Гәылрыԥшь араион, Уарча ақыҭан. 1912 шықәсазы Тифлис (Қарҭ – аред.) иҭижьит раԥхьаӡатәи аԥсуа шәҟәы «Ажәеинраалақәеи ахьӡыртәрақәеи». Дырмит Гәлиа дравторуп хыԥхьаӡара рацәала аҭҵаарадырратә усумҭақәеи, алитературатә аԥҵамҭақәеи. Иара иоуп Аҟәа арҵаҩратә семинариаҿы еиҿызкааз раԥхьатәи адраматә кружок «Шарԥыеҵәа». Иара иаԥшьгарала ақыҭақәа ирылсуа иқәгылон 1921 шықәсазы еидикылаз раԥхьатәи атеатралтә труппа. 1919 шықәсазы Дырмит Гәлиа дҟалеит аԥсышәала иҭыҵуа иалагаз раԥхьаӡатәи аԥсуа газеҭ «Аԥсны» аредакторс. 1967 шықәсазы иаԥҵан Дырмит Гәлиа ихьӡ зху аҳәынҭқарратә премиа, иара еиднакылоит алитературеи, аҟазареи, архитектуреи ахырхарҭақәа. Апремиа анашьара мҩаԥысуеит ес-хышықәса.
Аԥсны жәлар рџьынџьтәылатә еибашьра Ахаҭарақәа
Иури Калмыков: Аԥсны аҩыза ду, Кавказ аҵеи лаша
Аиурист, аполитик, Кавказ иқәынхо амилаҭкәа рзинхьчаҩ, иналукааша адыгаа рҵеи Иури Калмыков Аԥсны аџьынџьтәылатә еибашьраан аԥсуаа рыцхыраараҿы хәы змам алагала ду ҟазҵаз уаҩуп.
Иналукааша аҳәынҭқарратә усзуҩы Иури Калмыков диит 1934 шықәса, ажьырныҳәа 1 азы, Черқьесск ақалақь 20 километра рыла иацәыхароу Абазақыҭан. Аофициалтә документқәа рҿы Черқьесск диит ҳәа иануп, усҟантәи ашықәсқәа рзы — Баҭалԥашинск ҳәа изышьҭаз (1934 шықәсанӡа Черқьесск ус иахьӡын — аред.). Иура иани иаби ашкол аҟны рҵаҩцәас аус руан. 13 шықәса шихыҵуаз иан лыдунеи лыԥсахуеит.
Иури еиҳа ицааиуан агуманитартә маҭәарқәа. 15 шықәса анихыҵуаз дҭалоит Черқьессктәи аобласт иатәыз абжьаратә медицинатә школ, дагьалгоит уи афельдшер изанааҭ ала.
Иқәыԥшу Иури Калмыков, ақыҭа Ҳабез иҟоу Адиух абааш, 1962 шықәса
Аиурист, арҵаҩы: ламысла зус иазнеиуаз, иҭыԥ аҟны дзыԥсахшаз зааӡоз
18 шықәса анихыҵуаз Калмыков дҭалоит Калинин ихьӡ зху Ленинградтәи азиндырратә институт, 1957 шықәсазы диасуеит Жданов ихьӡ зху Ленинградтәи аҳәынҭқарратә университет азиндырратә факультет ахь. Ауниверситет даналга ашьҭахь Калмыков иҵара иациҵоит: дҭалоит Курски ихьӡ зху Саратовтәи азиндырратә институт аспирантура, иҵара даналга ашьҭахь иара уи аинститут аҟны рҵаҩыс аусура далагоит.
Саратов ақалақь иадҳәалоуп Калмыков акыршықәсатәи ипрофессионалтә усура. Убраҟоуп аиурист иаҳасабала дахьышьақәгылаз, Урыстәыла иналукааша атәылауаҩратә зиндырыҩцәа дырхыԥхьаӡаланы дахьыҟалазгьы. Иазгәаҭатәуп Иури Калмыков дшыԥхьаӡоу Саратовтәи ацивилистикатә (атәылауҩратә зин ҭызҵаауа аҭҵаарадырра — аред.) школ аԥҵаҩыс.
Саратовтәи азиндырратә институт аҟны Иури Калмыков «алегендартә рҵаҩы» ҳәа ахьӡ ихылеит.
Адам Дымов истатиа «Иури Калмыков. Аиаша азин» аҟны абас иҩуеит: «Атәылауаҩратә зин иазку Калмыков иҭҵаарадырратә усумҭақәа ҳтәыла азиндырыҩцәа реилазаара зегьы даара пату рзақәын. Арҵаҩы иаҳасабала Калмыков зегьы бзиа дырбон: арҵаҩцәа — коллегаҵас, астудентцәа — згәы разу, иҟәышу абжьагаҩыс. Астудентцәа зегьы аԥышәарақәа лымкаала иара иҿы иарҭар рҭахын. Аԥышәара адкылараан Калмыков астудент изымдыруа акы сыԥшаандаз ҳәа дыҟамызт, уимоу дицхраауан, иидыруа атемала диацәажәон астудент идыррақәа ахьынӡаҵаулоу еиликаарц. Ламысла иус дазнеиуан, иҭыԥ аҟны дзыԥсахша иааӡон».
Иурии Октиабринеи Калмыковаа, 1959 шықәса
Иҿыцу аус: аполитикатә мҩа
Аҭҵаарадырреи азини зҽырзызкыз Калмыков аихьӡарақәа иман инапы злакыз аус аҟны — 34 шықәса анихыҵуаз аҭҵаарадыррақәа ркандидатс дҟалоит, 37 шықәса рзы — аҭҵаарадыррақәа рдокторс. Аха иԥсҭазаараҿы аҭҵаарадырреи арҵаҩреи рыдагьы изыԥшыз рацәан — аполитикеи аҳәынҭқарратә усуреи иҽырзикуеит.
1989 шықәса хәажәкырамзазы Иури Калмыков Асовет Еидгыла жәлар рдепутатс далырхуеит. Асовет Еидгыла Иреиҳаӡоу Асовет аҟны даннеи, идыррақәеи иԥышәеи ихы иархәаны иҽазакит атәыла азакәанԥҵаратә система аиӷьҭәра. Асовет Еидгыла анхабгала ашьҭахьгы, апрофессионалтә иурист Калмыков Москва дынхар рҭаххеит.
1993 шықәсазы идыргалеит Урыстәылатәи Афедерациа аиустициа аминистрс дҟаларц. Иури Ҳамзаҭ-иԥа уи дазыразхеит. Калмыков министрс даныҟаз аамҭа иҭагӡаны илшеит Урыстәыла Атәылауаҩратә кодекс аиқәыршәара, иара убасгьы активла далахәын Урыстәылатәи Афедерациа Аконституциа аԥҵара. 1994 шықәсазы Калмыков имаҵура аанижьуеит, Урыстәыла раԥхьатәи ахада Борис Ельцин Чечентәыла дызлагаз аибашьра дахьақәшаҳаҭымхаз аҟнытә (1994 шықәса, ԥхынҷкәынмза — аред.).
Асовет Еидгыла Иреиҳаӡоу Ахеилак азакәанԥҵаратә еилак аҟны швециатәи Риксдаг аделегациа рԥылара
Иури Калмыкови иколлегацәеи, Страсбург (Франциа), 1992 шықәса
Ианакәзаалак ихылҵшьҭра ихашҭуамызт
Ҟарачы-Черқьестәыла ибзиаӡаны ирдыруан Иури Калмыков иеихьӡарақәа ртәы, гәадурала илаҽхәон, ҽырԥштәыс дҟарҵон. Иара ихаҭа иакәзар — данқәыԥшыз нахыс иԥсадгьыл аҿы дынхомызт, аха ихылҵшьҭра ианакәзаалак ихашҭуамызт, ижәларгьы ихы рылигомызт.
«Алахьынҵа аҭагәҭасрақәа» ҳәа хьӡыс измоу Иури Ҳамзаҭ-иԥа ииҩыз ишәҟәаҿы абас иҳәоит: «Кавказ сиит, уаҟа шьардаамҭак сынхомызт, аха издыруан абызшәеи аҵасқәеи... убри азхеит смилаҭтә хдырра шьақәгыларц азы.
Ҩышықәса, ма хышықәса заҵәык ақыҭаҿы исхызгаз шьаҭас иазыҟалеит сыжәлар рахь исымоу азҿлымҳара ҷыда, сыжәлар рҭоурыхи рлахьынҵеи еснагь гәыҵхас исымоуп. Диашан Баграт Шьынқәба, «ахәыҷра — ауаҩы игәы-иԥсы дацԥашәс иамоуп, ҟазшьалеи лахьынҵалеи иҳалиуаа» ҳәа аниҳәоз», —иҩуеит Калмыков.
Кавказ иадҳәаланы инапы злакыз аусқәа зегьы иԥсҭазаара иизаҟәымҭхо хәҭакны иазыҟалеит: 1991 шықәсазы Жәларбжьаратәи ачерқьестә Ассоциациа аиҳабыс дҟалеит, 1992 шықәсазы — Аҟабарда жәлар Рконгресс ахантәаҩыс.
Афото аҟны арымарахь ала арыӷьарахь: Заур Тутов, Иури Калмыков, Руслан Коблев, Альберт Кажаров. Москва, ажьырныҳәа, 1994 шықәса
Александр Сарахови Иури Калмыкови (агәҭаны) Волга аԥшаҳәаҿы, 1961 шықәса
Аԥсназы, Кавказ ахьӡала
Хыхь зыӡбахә ҳҳәаз аиҿкаарақәеи, хаҭала Иури Калмыкови Аԥсны Аџьынџьтәылатә еибашьра ашықәсқәа раан аԥсуаа хәы змам ацхыраара рзыҟарҵеит.
«Аԥсны аибашьра алагеит ҳәа ансаҳа, раԥхьаӡа иргыланы Нальчикҟа аҭел сасны, Жәларбжьаратәи ачерқьестә Ассоциациа ахьӡала адыгақәа (ачерқьесцәа) рахь ааԥхьара ҟасҵеит Аԥсны ацхыраара ацаразы. Анаҩс Ҟабарада-Балкариаҟа сыԥрит, уаҟа хатәгәаԥхарала еибашьра ицоз рсиақәа реиқәыршәара иалагахьан», — ҳәа игәалаиршәоит Калмыков, ишәҟәы «Алахьынҵа аҭагәҭасрақәа» аҟны.
Иури Калмыков Аԥсны адгыларазы амитинг аҟны, Аԥсны ашҭа, Нальчик, 1992 шықәса
Калмыков иҟаиҵаз ацхыраара Аԥсны раԥхьатәи ахада Владислав Арӡынба ахә ҳаракны ишьон, дагьиԥхьаӡон ҩыза гәакьас, згәы разыз, абаҩхатәра ҷыда злаз иашьас.
Абас Арӡынба иҩуан Калмыков изкны: «Реиҳа ианыуадаҩӡаз аамҭазы … ҳажәлар рыхьчаразы зегь раԥхьа зыбжьы зыргаз дыруаӡәкын. Ибзианы идыруп уи иахырҟьаны акыраамҭа длаԥшықәҵаны дышрымазгьы».
Иури Калмыкови Тарас Шамбеи. Сҭамԥыл (Ҭырқәтәыла), 1993 шықәса
Аԥсны иҟоу шыҟаҵәҟьоу Калмыков дацәымшәакәа иаартны еиҭеиҳәеит Америка, ақалақь Атланта имҩаԥысуаз жәларбжьаратәи аконференциаҿы иқәгылараан. Аконференциа мҩаԥысуан 1993 шықәсазы, иагьазкын Аахыҵ Кавказ иҟоу аҭагылазаашьа, Калмыков уахь ааԥхьара ирҭеит Картер-центр аҟынтә (1982 шықәсазы Еиду Америкатәи Аштатқәа рхада Џьимми Картер иаԥиҵаз икоммерциатәым иҳәынҭқарратәым аиҿкаара — аред.)
Иурии Октиабринеи Калмыковаа жәларбжьаратәи аконференциаҟны, Атланта (ЕАШ), 1993 шықәса
Уи аконференциа иалахәыз аҳәынҭқарратә усзуҩы, аполитолог Наҭелла Акаба, Иури Ҳамзаҭ-иԥа иқәгылара лгәаларшәо иазгәалҭеит: «Иқәгылара агәра унаргон. Америка атәылауааи, аконференциа иалахәыз егьырҭгьы зегьы иажәақәа азҿлымҳара рызцәырыргеит. Ҳәарада, анырра ҟанаҵон усҟан азы Урыстәылатәи Афедерациа аиустициа аминистрс иҟазаара, иара убасгьы зегьы даарылукаартә дахьыҟазгьы. Дуаҩ ҟәышын, аиаша дашьҭан. Иури Ҳамзаҭ-иԥа убас иаартны Аԥсны апроблемеи, Асовет Еидгыла ахабгалара иадҳәалаз атрагедиеи, иӡбамкәа иҟаз аиҿагыларақәеи дрылацәажәон, игәра умгар залшомызт. Сара сгәы иаанагоит, уи иқәгылара Аԥсназы акырӡа аҵанакуан ҳәа».
Калмыков Муҳаммед Кьылба игәалашәарақәа рыла
Аԥсны аџьынџьтәылатә еибашьраан Иури Калмыков Аԥсны жәлар ириҭаз адгылара далацәажәауа, Аԥсны Ашәарҭадаратә Хеилак амаӡаныҟәгаҩ Муҳаммед Кьылба иазгәеиҭоит:
«Иури Ҳамзаҭ-иԥа Калмыков ихьӡ аԥсуа-адыга, ачерқьес дунеи аҟны зегьы еицырдыруа, пату зқәу хьӡуп. Иури Калмыкови, москватәи «Адыга хаса» аиҳабы Борис Агбашеви роуп аибашьра раԥхьатәи амшқәа инадыркны ҳдиаспора зегьы шьҭызхыз, уи ахаҭарнакцәа роуп раԥхьатәи афинанстә цхыраарагьы ҳзаазышьҭыз. Сара издыруеит, аибашьра цонаҵы дара рыҩџьагьы акатер иақәтәаны Адлерынтәи Гәудоуҭанӡа афинанстә цхыраара рыманы ишааз. Хаҭала дара срықәымшәаӡеит, аха Владислав Григори-иԥа уи акырынтә далацәажәахьан».
Муҳаммед Кьылбеи Иури Калмыкови хаҭала еибадырит аибашьра ашьҭахь, Черқьесск ақалақь аҟны. Анаҩс Кьылба зныкымкәа дрылахәын Калмыкови Аԥсны аиҳабыреи реиԥыларақәа.
Аԥсны Ашәарҭадаратә Хеилак амаӡаныҟәгаҩ иажәақәа рыла, Иури Ҳамӡаҭ-иԥеи Владислав Арӡынбеи аиҩызара бзиа рыбжьан. Еиҳараӡакгьы ихаҿы инханы иҟоуп «Кавказ аԥацәа нагақәа» хҩык — Баграт Шьынқәбеи, Владислав Арӡынбеи, Иури Калмыкови реиқәшәара.
«Ҳәарада, аофициалтә еиқәшәарақәа рышьҭахь, еиҿкаахон итрадициатәу аԥсуа еишәачара, — еиҭеиҳәоит Кьылба, — исгәалашәоит убас еиԥш иҟаз еидтәаларак. Тамадас дыҟан Геннади Леонид-иԥа Гагәылиа, аха аиԥылара ахырхарҭа хада арҭон Владислав Арӡынбеи, Баграт Шьынқәбеи, Иури Калмыкови. Усҟан сара иџьасшьон, абас еиԥш иҟоу ауаа дуқәа, еиқәтәа-еиқәгыла иҟаз, ахәыҷқәа реиԥш агәырӷьара ахьрылшоз. Ари аигәныҩра ҵаула иаамҭан... Иахьеидтәалаз иргәаламшәоз ҳәа иҟааз!Иаарыкәыршаны гәырӷьаран!».
«Ауаа дуқәа зегь реиԥш, аԥеиԥш абара илшон»
Убас иҟалеит, Калмыков иԥсҭазаара даналҵ ашьҭахь, дахьыҟаз аԥхьа инеиқәаз дыруаӡәкхеит Муҳаммед Кьылба. 1997 шықәса, ажьырныҳәамзазы Иури Ҳамзаҭ-иԥа дзықәтәаз аҳаирплан аҳаирбаӷәаза «Минеральные воды» аҟны итәеит, уаантәи Черқьессқ имҩаԥысраны иҟаз Жәларбжьаратәи Ачерқьестә Ассоциациа аизарахь дцарц игәы иҭан. Кьылба Черқьесск днеихьан, Калмыков аҳаирбаӷәаза ахыбраҿы иаалырҟьаны иԥсҭазаара дшалҵыз азы ажәабжь аниаҳа.
«Аԥсышьҭаҵарҭаҿ дыҟоуп ҳәа анҳаҳа, иаразнак уахь ҳдәықәлеит. Исгәалашәоит, уи аҽны ԥсшьарамшын, уаантәи иара игарагьы мариамызт, иаҭахын еиуеиԥшым ашәҟәқәа. Аха урҭ азҵаарақәа зегьы ирласны иӡбан. Сара сыруаӡәкын Иури Ҳамзаҭ-иԥа аԥсышьҭаҵарҭаҟнытә дыҩнызгоз», – игәалашәоит Муҳаммед Кьылба.
Калмыков анышә данарҭоз аҽны ажәлар еизеит, дызҭаз акәыба рнапы иқәыргыланы Черқьесск ақалақь иалганы идгьыл гәакьа Абазақыҭ абжьаларҭа аҟынӡа инаргеит. Ҳаҭырқәҵарала анышә дамардеит.
«Аамҭак ашьҭахь Калмыков иԥшәмаԥҳәыс Октиабрина Калмыкова лҟынтә исаҳаит, Иури Ҳамзаҭ-иԥа иԥсра хәыҷык шагыз еиԥш, инапала инышәынҭра аескиз шҭиххьаз. Дуаҩ дуун, ауаҩ дуқәа зегь реиԥшгьы аԥхьаҟа изыԥшу абара илшон», – ҳәа азгәеиҭеит Кьылба.
2008 шықәсазы Черқьесск иргылан Иури Калмыков ибаҟа. Аҟәа амҩадуқәа руак ихьӡ ахыуп. Иури Ҳамзаҭ-иԥа изы ииубилеитәу ари ашықәс азы Аԥсны еиҿкаахоит еиуеиԥшым аусмҩаԥгатәқәа, ҳтәыла аҩыза ду, Кавказ аҵеи лаша игәалашәара иазкны.
Черқьесск игылоу Иури Калмыков ибаҟа
Аматериал архиараан ахархәара рыҭан абарҭ ахыҵхырҭақәа:
Адам Дымов. «Иури Калмыков. Аиаша азин»
Адокументалтә фильм «Алахьынҵа аҭагәҭасрақәа», Черқьесск ателехәаԥшра
Ателехәаԥшратә фильм «Кавказ анамыс. Иури Калмыков», Аԥсуа Телехәаԥшра
Иури Агирбов. «Ихьӡ иацу агәадуреи, агәыӷреи. Ачерқьес жәлар Рыпрометеи»
Аԥсны жәлар рџьынџьтәылатә еибашьра Ахаҭарақәа Иури Калмыков
Ахаризма змаз аԥхьагыла: Аԥсны аҩбатәи ахада Сергеи Багаԥшь
Багаԥшьаа рҭаацәаратә архив
Сергеи Багаԥшь наунагӡа иԥсадгьыл аҭоурых аҿы даанхоит Аԥсны ахьыԥшымра азхаҵара зхааны иҟалаз атәыла ахада иакәны.
Багаԥшь диит 1949 шықәса, хәажәкыра 4 рзы, ачеиџьыка ду змаз, асасдкыларала аӡәы иҵамхоз Багаԥшь Уасили Сусаннеи рҭаацәараҿы. Аҭоурых излаҳәо ала, Сергеи Багаԥшь иабду иаб XIX-тәи ашәышықәсазы Ҭырқәтәылаҟа мчыла иахгаз, аха ахынҳәра зылшаз аԥсуаа дыруаӡәкын. Аамҭак ашьҭахь нхарҭа ҭыԥс иабду иалихуеит Џьгьарда ақыҭа — ари аҭыԥ Сергеи Уасил-иԥа лымкаала бзиа ибон. Сергеи Багаԥшь ихаҭа диит Аҟәа, далгоит Аҟәатәи ажәабатәи ашкол, анаҩс дҭалоит Қарҭтәи ақыҭанхамҩатә институт. Дышқәыԥшызнатә Багаԥшь аспорт бзиа ибон, амҵәышәымпыл дыхәмаруан, Аԥсны амҵәышәмпыл азы еизгоу акоманда акапитансгьы дыҟан.
Ақыҭа Џьгьарда
Аибашьратә хьӡи-ԥшеи рмузеи / Владимир Попов
Ақәыԥшра, акариера, ақырҭуа «прианикқәа»
Сергеи Багаԥшь иқәыԥшра аамҭа инаркны акомсомолтәи апартиатәи еиҿкаарақәа рҟны икариератә зҳара активла иалагахьан. 1978 шықәсазы аус иуан Ленинтәи акомҿар реилазаара Қырҭтәыла ацентртә Комитет аинформациатә сектор аиҳабыс, иара убас, аџьа-ҿари, ақыҭа ҿари рыҟәша аиҳабыс. Зыӡбахә ҳәоу аамҭа маҷк шагыз, 1976 шықәсазы диабадыруеит Ныгәзар Ашәба (акыршықәса инеиԥынкыланы Аԥсны Жәлар Реизара ахантәаҩыс иҟаз — аред.), анаҩс аҩыџьагьы еивагыланы акыраамҭа аус еицырураны иҟан. 1970-тәи ашықәсқәа рынҵәамҭазы дара Қырҭтәыла иҟан.
Ашәба игәалашәарақәа рыла, уаҟа раԥхьаӡа акәны иҷыдоу «апартиатә практика» иақәшәеит.
«Ҳусура џьоукы аҿагылон ҳәа, мамзар аӡәы ԥырхага ҳаиҭон ҳәа уызҳәомызт, уимоу аԥсуаа лымкаала ибзианы иаҳзыҟоуп ҳәа агәра ҳдыргарц иаҿын, — игәалаиршәоит Ашәба. — Уаҟа акыраамҭа аус зухьаз ақырҭқәа жәашықәсала ауаҭахқәа ирзыԥшын, ҳара ҳакәзар мчыла ауаҭахқәа ҳарҭап ҳәа рҽазыршәон, изныкымкәа уи мап ацәаҳкхьан. Шеварднаӡе (Едуард Шеварднаӡе — аполитикатә усзуҩы, 1995-2003 шықәсқәа рзы Қарҭтәыла ахада — аред.) усҟан азы Қырҭтәылатәи акомпартиа Ацентртә Комитет амаӡаныҟәгаҩс дҟалахьан. Сергеи Уасил-иԥеи сареи акырынтә уи икабинет аҿы ҳнеихьан. Иҟалақәахьан, ауаа идирбаразы аҭел дасны ачаи ажәра ҳәа ҳанааиԥхьалоз. Уаҟа акы агәра ҳдыргарц рҽазыршәон... Уи хара ицоз Қырҭтәыла «априаник» аполитика ашҟа иаҵанакуаз акәын.
Апартиатә маӡаныҟәгаҩ атрактор аԥсҟы зкыз
1982 шықәсазы, 34 шықәса зхыҵуаз Сергеи Багаԥшь далырхуеит апартиа Очамчыратәи араионтә Комитет актәи амаӡанаҟәгаҩс: Аԥсны иреиҳаӡоу араионқәа руак анапхгараҿы днанагоит.
Ари аҭыԥ аҟны Багаԥшь ихы иадиҵоз аҭакԥхықәрақәа дрылацәажәо, Ныгәзар Ашәба игәалаиршәеит хҭыск.
«Усҟантәи аамҭазы игәцаракны иацкалаԥшуан астанциақәа рҟны акыраамҭа игылаз авагонқәа. Ҽнак Очамчыра сааит, Багаԥшь дабаҟоу ҳәа санҵаа, авокзал аҟны дыҟоуп ҳәа сарҳәеит. Авокзал аҿы снеизар, Сергеи Уасил-иԥа аидара зқәу авагонқәа реицарҳәара дшаҿыз збеит».
Сергеи Багаԥшь лымкаала аџьаус пату ақәиҵон, даараӡа бзиа ибон ақыҭанхамҩатә техника (занааҭла Аԥсны аҩбатәи ахада — дагрономын — аред.). Аамҭа анимаз, иқыҭантәи игәылацәа гәахәарала дрыцхраауан аҽаҩраҭагалараҿы, атрактор дақәтәаны амхқәа дырхылон.
Иара лымкаала игәылацәа бзиа дырбон, лассы-лассы сасра изнеиуан, иаргьы урҭ гәыкала дырзыҟан, дарбанзаалак — дынхаҩума, дчынуаҩума, дхәыҷума-ддуума, рацәажәашьеи рызнеишьеи дақәшәон.
Аԥсны Аџьынџьтәылатә еибашьра аналага Сергеи Багаԥшь Аԥсны аминистрцәа Рхеилак ахантәаҩы актәи ихаҭыԥуаҩыс аус иуан. Раԥхьатәи амшқәа рзы Багаԥшь Аҟәа дыҟан, ауааԥсыра ақалақь ралгара азы ацхыраара ҟаиҵон.
Сергеи Багаԥшьи Мрагыларатәи афронт акомандаҟаҵаҩ Мераб Кьышьмариеи, Аԥсны аџьынџьтәылатә еибашьра ашықәсқәа 1992-93 шш. раан
Анаҩс дышьҭын Москваҟа, уаантәи абџьар аагареи, егьыс иаҭахыз ацхыраара аҟаҵареи дазкын.
Аибашьра ашьҭахь, 1995 шықәсазы, Аԥсны раԥхьатәи ахада Владислав Арӡынба иусԥҟала Сергеи Багаԥшь Аԥсны аԥыза-министр ихаҭыԥуаҩыс дҟаҵан, 1997-1999 шықәсқәа рзы аԥыза-министр имаҵура ныҟәигон. Усҟантәи аамҭазоуп, Аԥсны атәылауаа аибашьра ашьҭахь раԥхьаӡа акәны аулафахәы аиура ианалага, иара убасгьы Аԥсны абиуџьет анышьақәыргылаз.
Сергеи Багаԥшьи Аԥсны «ахьтәы» парламент адепутатцәеи
Аиҭанеиааирақәа раамҭа
Ҳаамҭазтәи Аԥсны аҭоурых аҿы аҳәынҭқарра ахада иалхрақәа раԥхьаӡа акәны имҩаԥысит 2004 шықәсазы, урҭ рҿы аиааира игеит Сергеи Багаԥшь — еиду аоппозициа акандидат. Аха алхрақәа реихшьалақәа Багаԥшь иоппонентцәа агәра рымгеит, Аԥсны аполитикатә еиҿагылара ишәарҭаз аҭагылазаашьа аҟынӡа инеихьан, уи иахҟьаны Сергеи Уасил-иԥа дазыразхеит алхрақәа реиҭамҩаԥгара. Анаҩс, 2005 шықәсазтәи алхрақәа рҿы Сергеи Багаԥшьи Рауль Ҳаџьымбеи еивагыланы иқәдыргылеит ркандидатурақәа. Убас, 2005 шықәса ажьырныҳәамзазы Багаԥшь далхын Аԥсны ахадас, Ҳаџьымба — ахада ихаҭыԥуаҩс.
Аԥсны Аҳәынҭқарра ахада иҭоубаура
Сергеи Багаԥшь Аԥсны анапхгара аназиуаз аамҭа, «аиҭанеиааиратә дипломатиа» ҳәа иашьҭоуп — усҟан ауп хыԥхьаӡара рацәала Аԥсныи егьырҭ атәылақәа жәпаки аиқәшаҳаҭрақәа анрыбжьарҵаз. Сергеи Уаси-иԥа убас инеиқәырццакны еиуеиԥшым атәылақәа дырҭаауан азы аԥсуаа рыбжьара лафны ирҳәон «Аԥсны ахада аамҭа кьаҿла Аԥсны даҭааит» ҳәа.
«Ауаҩы инаалара даараӡа изымариан, — иҳәоит Ныгәзар Ашәба, Сергеи Багаԥшь Аԥсны данахагылаз аамҭазы Жәлар Реизара хантәаҩыс иҟаз. — Сергеи Уасил-иԥеи Урыстәыла аминистрцәа аӡәырҩи ибзиаӡаз аизыҟазаашьақәа рыбжьан: раԥхьатәи аамҭазы рацәак дыздызымкылозгьы анаҩс ргәаанагара рыԥсахит, иҩызцәахо иалагеит. Иара ианакәызаалак ауаҩы дизааигәан, убри иҟазшьа иабзоураны иҟан азҵаарақәа Багаԥшь «аҭел асра» мацарала ииӡбоз. Лассы-лассы Багаԥшь иоуаз аихьӡарақәа иоппонентцәа «имшьҭа бзиоуп азоуп» ҳәа уи иақәырҵон, аха ишдыру еиԥш, аихьӡарақәа џьабаада изыҟалом».
Ныгәзар Ашәба игәаанагарала, Багаԥшь имҩаԥигоз «аиҭанеиааиратә политикеи», лассы-лассы Москва иаҭаареи иабзоураны, 2006 шықәса инаркны Аԥсны официалла афинанстә цхыраара аиуа иалагеит. Багаԥшь ибзианы еиликаауан, ашә уамысыр ахала ишымаатуа. Анаҩс, ашәқәа аатит: Урыстәыла Багаԥшь даараӡа пату иқәырҵо иалагеит.
Сергеи Багаԥшьи Урыстәыла аԥыза-министр Владимир Путини
Сергеи Багаԥшьи Урыстәыла адәныҟатәи аусқәа рминистр Сергеи Лаврови Аԥсны реиԥылара, мшаԥымза, 2011 шықәса
Сергеи Багаԥшьи Урыстәыла Ашәарҭадаратә Хеилак амаӡаныҟәгаҩ Борис Грызлови
Сергеи Багаԥшьи ҳаҭыр зқәу Аԥсны атәылауаҩ Константин Затулини, апкьаҭасратә турнир аҟны
Ҩымчыбжь рыла 70 интервиу
Сергеи Уасил-иԥа ианакәзаалак ажурналистцәа аинтервиу рыҭара мап ацәикуамызт, амассатә-информациатә хархәагақәа русзуҩцәа лымкаала дырзыҟан. Убри абзоуралагьы, Урыстәыла аганахьала Аԥсны ахьыԥшымра азхаҵара маҷк шагыз, аурыс прессаҟны Аԥсны иаиуит адгылара бзиа.
Багаԥшь аус ицуреи, апресса аусзуҩцәа дшырзыҟази атәы игәалаиршәоит ажурналист Алхас Ҷолокәуа, 2005-тәи ашықәс инаркны Аԥсны ахада иҟны иԥҵоу амассатә-информациатә коммуникациақәа рзы Аусбарҭа аиҳабы ихаҭыԥуаҩс аус зуаз: «Сергеи Уасил-иԥа ибзиаӡаны еиликаауан амассатә-информациатә хархәагақәа ҵакыс ирымоу. Еиҳараӡкгьы уи еилкаахеит, Аԥсны ахьыԥшымра азхаҵара аиура маҷк шагыз ажурналистцәа рганахьала ҳҳәынҭқарра азҿлымҳара ду анамаз. Аԥсны иаҭаауан ажурналистцәа Европеи Америкеи рҟынтәи, адунеи аҿы аҳаҭыр змоу ателехәаԥшрақәеи аҭыжьымҭақәеи рхаҭарнакцәа. 2008 шықәсазы Кәыдрытәи аиҩхааҟны имҩаԥысуаз ахҭысқәа раан, Сергеи Уасил-иԥа даараӡа деилахан, иааиԥмырҟьаӡакәа аруаа дырԥылон, хаҭала адҵақәа риҭон, арратә хәҭақәа дырҭаауан, адипломатцәа идикылон… Убас ишыҟазгьы иԥшаауан ажурналистцәа рԥыларазы аамҭа, избан акәзар ибзианы еиликаауан аинформациатә еибашьра аҵакы, арратә иааира еиԥш уигьы акыр шаҵанакуаз. Сара хаҭала исыԥхьаӡеит, ҩы-мчыбжь ирҭагӡаны Сергеи Уасил-иԥа 70 раҟара интервиу ажурналистцәа ишриҭаз».
Аԥсны ахада Сергеи Багаԥшь иусуратә ҭыԥ аҟны
Ахьыԥшымра азхаҵара иазкны азгәаҭарақәак
2008 шықәса, нанҳәамза 26 рзы Урыстәылатәи Афедерациа Аԥсны ахьыԥшымра азханаҵеит — Аԥсны жәлар зегьы рзы игәырӷьараз ари ахҭыс ҟалеит Сергеи Уасил-иԥа Аԥсны ахадас даныҟаз ашықәсқәа рзы.
Аԥсны ахьыԥшымра азхаҵара маҷк шагыз, еиҭеиҳәоит Ныгәзар Ашәба, Аԥсны аиҳабыра рнапаҿы иҟалеит аԥшыхәратә дыррақәа. Урҭ изларҳәоз ала, ақырҭцәа аҳәаа азаигәара рырмчқәа реизырҳара иаҿын, убасгьы агәҭынчымра узцәырнамгар залшомызт ақырҭуа бандиттә еиҿкаарақәа Кәыдрытәи аиҩхааҟны рыҟазаара.
«Дара (ақырҭқәа — аред.) гәҭакыс ирыман Аԥсны аиҩшара, Маҷара аӡиас ала аҳәаа алданы, анаҩс хыхьла Аҟәа абомбақәа ақәыжьра, — еиҭеиҳәоит Ашәба. —2008 шықәса нанҳәамзазы Аахыҵ Уаԥстәыла акәымкәа Аԥсны иақәлап ҳәа акәын. Уи зегьы анеилкааха, Багаԥшь еиқәырццакны Москваҟа дцо далагеит, иагьилшеит Аԥсны аҭышәныртәалаҩцәа рхыԥхьаӡара ҩ-нызқь рҟынтә, х-нызқьҩык рҟынӡа аизырҳара, иара убасгьы иааган аспецназ. Убасҟан ауп Хәаџьали, Арасаӡыхьи рыҟны аԥыԥшырҭақәа анаԥҵахагьы. Ажәакала, аҳәаақәа рӷәӷәан. Аԥсны аҽшарӷәӷәаз ақырҭцәа ианеилыркаа, ажәылара ахырхарҭа рыԥсахит».
2008 шықәсазы Сергеи Багаԥшь иҟаиҵаз адҵала Кәыдрытәи аиҩхаа ахы иақәиҭтәын, иҭарцәын, уи азы иара ианашьан Аԥсны Афырхаҵа ҳәа ахьӡ.
Ныгәзар Ашәба иажәақәа рыла, Кәыдры ахы ианақәиҭтәха ашьҭахь, Аԥсныи Аахыҵ Уаԥстәылеи рхадацәа Урыстәыла адәныҟатәи аусқәа рминистррахь ааԥхьара рыҭан. Уаҟа иҟаҵан ажәалагала Аԥсныи Аахыҵ Уаԥстәылеи Рконфедерациа аԥҵаразы, уи азхәыцразгьы ахадацәа аамҭа рыҭан.
«Сергеи игәалаҟазаара даара иҽеимызт, избан акәзар уи аҩыза ажәалагала ҳара иҳазҳадкыломызт, — игәалаиршәоит Ашәба. —Мчыбжьык ашьҭахь, Медведев (Дмитри Медведев — 2008-2012 шықәсқәа рзы Урыстәылатәи Афедерациа ахада — аред.) Шәача иԥсы ахьишьоз Сергеи Багаԥшьи Аахыҵ Уаԥстәыла ахада Едуард Какоитыи иҭаауеит. Медведев дразҵаауеит ирыӡбазеи ҳәа, Москва иҟарҵаз ажәадгала аганахьала. Сергеи Уасил-иԥа ус иҳәеит — Едуард Какоитыгьы уи дадгылеит, — ари аҩыза ажәалагала адкылара ҟалашьа амам ҳәа, мап анакәха дшазыхиоу Аҟәаҟа дхынҳәны Аԥсны ахада иуалԥшьақәа рааныжьра. Медведев иазгәеиҭеит, ари аҩыза аҭак дшазыԥшыз, иагьиҳәеит мчыбжьык ашьҭахь Урыстәыла аҩ-ҳәынҭқаррак рхьыԥшымрақәа шазханаҵо атәы».
Мшқәак рышьҭахь, Сергеи Багаԥшьи Аԥсны аиҳабыреи ааԥхьара рыҭан Москваҟа, Урыстәыла Апарламент аҩ-палатаки, Аҳәынҭқарратә думеи, Афедерациа Ахеилаки реилатәара ашҟа. Уаҟа зегьы еицҿакны ирыӡбеит Аԥсныи Аахыҵ-Уаԥстәылеи рхьыԥшымра разхаҵара.
Аахыҵ Уаԥстәыла ахада Едуард Кокоиты Аԥсны иаҭаара
«Ари гәырӷьара дуун, — игәалашәоит Ныгәзар Ашәба. Зегьы еицҿакны аӡбара анрыдыркылоз, уаҟа иаҟан Нхыҵ-Кавказынтәи ҳашьцәа, ҳаиҩызаратә республикақәа рхаҭарнакцәа. Зегь ҳацгәырӷьон, иҳадырныҳәалон. Исгәалашәоит, 85 шықәса зхыҵуаз, усҟантәи аамҭазы Аахыҵ Уаԥстәыла Жәлар Реизара ахантәаҩы Знаур Гассиев, агылара илымшеит, аха снапы нкыланы ус сеиҳәеит: «Анаџьалбеит, абри сахаанхаҵәҟьама?» ҳәа. Илаӷырӡқәагьы аауан».
Аԥсны ахада Сергеи Багаԥшь, Ахақәиҭра ашҭа, Нанҳәа 26, 2008 шықәса
Сергеи Багаԥшь атрибунахь дхалоит, Аԥсны ахьыԥшымра азхаҵара амш, 2008 шықәса, Нанҳәа 26
«Аԥсны иазеицәахашаз ахаангьы иҟазымҵоз»
2009 шықәса, ԥхынҷкәынмзазы Сергеи Уасил-иԥа аҩынтә раан Аԥсны ахадас далхын. 2010 шықәсазы Аԥсны аҳәынҭқарратә делегациа раԥхьаӡа акәны официалла ирҭааит Аԥсны ахьыԥшымра азхазҵаз егьырҭ аҳәынҭқаррақәа — Венесуелеи Никарагуеи.
2011 шықәсазы аԥсуа диаспора иҟанаҵаз ааԥхьарала, Сергеи Уасил-иԥа Багаԥшь даҭаауеит Ҭырқәтәыла. Уи аамҭазы Багаԥшь агәамбзиара иоухьан... Аамҭак ашьҭахь, аҳақьымцәа идырҵабыргит Аԥсны ахада ирыԥҳақәа акьыба чымазара шрымаз.
2011 шықәса лаҵарамзазы Сергеи Багаԥшь Москва аоперациа изыҟарҵоит, уи ашьҭахь акома дҭахан, уаҳа дагьзалымҵит.
«Зегьы дреиӷьын ҳәа сҳәар сҭахӡам, зегь реиԥш иаргьы зны-зынла агхақәа ихьлон, — иҳәоит Ныгәзар Ашәба. — Аха усҟан ҳҳәынҭқарра ашьапы ақәгылара ианалагоз аамҭоуп, иаҳзымдыруазгьы рацәан. Иҟалап, усқәак еиҳагьы еиӷьны рыҟаҵара алшоны иҟазҭгьы, аха сара хьаҳәа-ԥаҳәада исҳәар сылшоит, идырны, Аԥсны иаԥырхагахашаз, иазеицәахашаз ахаангьы ишыҟаимҵоз».
Сынтәатәи ашықәс Сергеи Уасил-иԥа изы ииубилеитәуп: иԥсы ҭазҭгьы ихыҵуазаарын 70 шықәса. Ари арыцхә иазкны атәылаҿы имҩаԥысуеит еиуеиԥшым агәалашәаратә усмҩаԥгатәқәа.
Аиубилеи амҩаԥгаразы иаԥҵаз акомиссиа иалахәу Ныгәзар Ашәба иажәақәа рыла, аусмҩаԥгатәқәа рхыԥхьаӡараҿы иарбоуп аҭҵаарадырра-практикатә конференциа, уаҟа Аԥсны аҩбатәи ахада Сергеи Багаԥшь дзыхьӡаз аусқәеи, аихьӡарақәеи зегьы инарҭбааны иаарԥшхоит.
Сергеи Багаԥшьи иҭаацәареи
Сергеи Уасил-иԥа имоҭацәа
Абри ахҭыс иазку афотолента ахәаԥшра
Агазеҭ «Аԥсны» 100-шықәса ахыҵит: раԥхьатәи аԥсуа газеҭ агәҭыхақәа – аханатәи иахьеи
Аҭоурых иаазыркьаҿны
Шәышықәса раԥхьа, 1919 шықәса жәабран 27 рзы иҭыҵит раԥхьатәи аԥсуа агазеҭ «Аԥсны». Ари амш ԥхьаӡоуп Аԥсны амассатә-информациатә хархәагақәа русзуҩцәа ирымшны. Алегендартә газеҭ аиубилеи аҽны, АААК иазнархиеит аҭыжьымҭа аҭоурыхи иахьатәи амши ирызку аочерк.
Агазеҭ «Аԥсны» аиубилеитә номер аҟынгьы шәышықәса раԥхьа ишыҟаз еиԥшҵәҟьа Аԥсны имҩаԥысуа ихадароу ахҭысқәа аарԥшуп. Усҟан еиԥшгьы, иахьа агазеҭ адаҟьақәа ирнылоит аԥсуа жәлар зыргәамҵуа азҵаарақәа, имҩаԥысыз аиԥыларақәеи, урҭ рҟны ирыдыркылаз аӡбарақәеи зныԥшуа ажәабжьқәа. Амала ари аномер аҟны зегь реиҳа акрызҵазкуа — агазеҭ аҭоурых иазкны ианылаз аматериал оуп. Агазеҭ «Аԥсны» епохоуп, аԥсуа журналистикеи алитературеи ирхыҵхырҭоуп.
Ашьаҭакра
1906 шықәсазы жәлар рырҵаҩы Андреи Ҷоҷуа аиҳабырахь аҳәара ҟаиҵеит аԥсуа бызшәала агазеҭ аҭыҵразы алшара аԥырҵарц. Усҟантәи ашықәсқәа рзы, Аԥсны Қырҭтәыла анапаҿы ианыҟаз, уи аҩыза аҟалашьа ухаҿы иузаагомызт, урҭ аамҭақәа рзы аԥсуа цәа зхоу зегьы шьаҭанкыла ирхәаҽуан. Иџьашьатәым,Ҷоҷуа иҟаиҵаз аҳәара анагӡарагьы Тифлис (Тбилиси — аред.) азин ахьыҟанамҵаз.
Андреи Ҷоҷуеи Уасил Маани
Агазеҭ аԥҵара алыршахеит 13 шықәса рышьҭахь, уи рылдыршеит Аԥсны Жәлар Рсовет (аҭыԥантәи анапхгараҭаратә усбарҭа, абҵарамза 8, 1917 шықәсазы аԥсуа жлар реизара ду ҿы иаԥҵан — аред.), алахәцәа: Самсон Ҷанба (аԥсуа рккаҩы, апрозаик, адраматург, апоет, апублицист, ауаажәларатәи аҳәынҭқарратәи аусзуҩы — аред.), Михаил Цагуриа (апрофессор, иналукааша ауаажәларратәи аҳәынҭқарратәи аусзуҩы — аред.), Дмитри Аланиа (ауаажәларратәи аҳәынҭқарратәи аусзуҩы, арркаҩы, апублицист — аред.) убасгьы егьырҭ аԥсуа интеллигенциа ахаҭарнакцәа.
Ҷанба Самсон Иаков-иԥа
Цагуриа Михаил Константин-иԥа
Аҭоурыхтә ҭҵаарадыррақәа рдоктор Аслан Аҩӡба игәаанагарала, иахьагьы имаӡоуп, Гәлиеи иара иҩызцәеи изларылшаз ақырҭуа еиҳабыра рҟны агазеҭ аҭыҵразы азин рымхра.
«Уи аамҭа — аԥсуа жәлар азин анрымамыз аамҭоуп, ақырҭуа меншевикцәа ирҳәоз ишырҳәоз иҟалар акәын. Убас аҭагылазаашьа шыҟазгьы, уамашәа иубаратәы, аԥсуа газеҭ аҭыҵразы азин аиура алыршахеит. Ҳәарада, аполитикатә газеҭ аҭыжьра аӡәгьы далацәажәомызт, азин ҟаҵан арркаратә ус мацара амҩаԥгаразы», — ҳәа иԥхьаӡоит Аҩӡба.
Ишыҟазаалакгьы, 1919 шықәса, жәабран 27 рзы иҭыҵуеит, ԥсышәа мацарала еиқәыршәаз раԥхьатәи аԥсуа газеҭ «Аԥсны», убри амш инаркны агазеҭ еиԥҟьарада иҭыҵуа иалагоит.
Агазеҭ раԥхьатәи аномер ианылеит Дырмит Гәлиа игәырӷьаратә ажәақәа, раԥхьатәи аԥсуа газеҭ аҭыҵра иазкны. Иара иҩуан уажәшьҭа аԥсышәала ажәабжьқәа рыԥхьаразы алшара шыҟалаз атәы, агазеҭ жәлар рҿахәы зҳәо акакәны ишышьақәгыло. Ари, ҳәарада, иааира дуун.
Усҟан зхыԥхьаӡара рацәамхацыз аԥсуа интеллигенциа агазеҭ аҭыҵра иадгылеит, реиҳараҩыкгьы уи авторцәас иҟалеит.
Агазеҭ «Аԥсны» раԥхьатәи аномер, 1919 шықәса
Избан аиааира?
Раԥхьатәи ашықәсқәа рзы агазеҭ ианылоз аматериалқәа рыҭҵараан иумбар залшом, уи адаҟьақәа рҿы ишышьҭырхуаз аполитика атемагьы, иара убас ақырҭуа еиҳабыра иаҿагылоз аматериалқәа маҷмызт, аха зегь реиҳа ихадароу — агазеҭ аҟны Аԥсны ахьыԥшымра иазкыз атемақәа шьҭыхын. Еилкаауп, ақырҭуа еиҳабыра иргәамԥхоз материалқәак анкьыԥхьхоз, урҭ аамҭа-аамҭала «рыла хырҩон», ирымбозшәа ҟарҵон.
Аслан Аҩӡба игәаанагарала, ақырҭуа еиҳабыра уи аҩыза рхымҩаԥгашьа аҵаҵӷәқәа аарԥшуп абарҭ афактқәа рыла. Раԥхьаӡа иргыланы, аҵарауаҩ ишиԥхьаӡо ала, усҟантәи аамҭазы аменшевиктә Қарҭтәыла иаҿагылоз аԥсуа интеллигенциа ахаҭарнакцәа реиҳараҩык ҭакын, инханы иҟаз ракәзар, аиҳабыра ргәаанагарала, урҭ рзыҟазаашьа арцәгьара аԥсамызт, насгьы еилыркаауан, аӡә даанмыжькәа зегь шузҭамкуаз. Уи «политика прианика» ҳәа изышьҭоу оуп. Уи адагьы, ақырҭуа еиҳабыра ирҭахын адемократиатә принципқәа ирыдгылозшәа ддырбарц.
Акрызҵазкуаз фактын агазеҭ аԥсышәала иахьҭыҵуаз: ирласны акьыԥхь ахь инашьҭу аматериалқәа аиҳабыра агәаҭара иахьӡомызт.
«Агазеҭ аԥҵара Аԥсны азы акрызҵазкуа хҭыс дууп, избан акәзар иароуп аԥсуа жәлар рырккаратә усураҿы ихадоу ароль назыгӡаз. Аԥсуа ҩыра азы ари хәы змаӡам лагаланы иҟалеит», — ҳәа иԥхьаӡоит Аслан Аҩӡба.
Аԥсуа журналистика адебиут
Агазеҭ раԥхьатәи аҭыжьымҭақәа рҟны аредактор иаҳасабала иарбан «аредакторцәа ргәыԥ», анаҩс ҩыџьа-хҩык ауаа. Аха ихадоу аусқәа зегьы назыгӡоз аԥсуа литература ашьаҭаркҩы Дырмит Гәлиа иакәын. Иара иоуп агазеҭ азы аинформациа еидызкылоз, акьыԥхь збараны иҟаз ажәабжьқәа шьақәзырӷәӷәоз, автор ҿыцқәа зыԥшаауаз.
Дырмит Гәлиеи ашәҟәыҩҩцәа ҿарацәеи
«Агазеҭ аҭыҵра ианалага аамҭазы Дырмит Гәлиа аус иуан Аҟәатәи арҵаҩратә семинариа аҟны, — еиҭеиҳәоит Гәлиа ихьӡ зху Аԥсуаҭҵааратә институт алитература аҟәша ихадоу аҭҵаарадырратә усзуҩы Уасил Аҩӡба. —Лассы-лассы агазеҭ аҟны икьыԥхьларц азы иадиԥхьалон иҵаҩцәа. Иаҳҳәар ҳалшоит, аԥсуа литература аклассикцәа аӡәырҩы раԥхьатәи рҩымҭақәа агазеҭ «Аԥсны» адаҟьақәа рҿоуп иахьцәырҵыз ҳәа».
Уасил Аҩӡба иазгәеиҭоит, агазеҭ «Аԥсны» адаҟьақәа рҟны ишцәырҵыз хыԥхьаӡара рацәала ауаа, анаҩс алитературеи ажурналистике аҟны зхы бзианы иаазырԥшыз. Иара иажәақәа рыла, уаҟа икьыԥхьуан иналукааша Аԥсны ауаажәларратәи аполитикатәи аусзуҩцәа.
«Иҟоуп Нетор Лакоба иазгәаҭакгьы, — еиҭеиҳәоит Аҩӡба. — Ҵабыргыла иуҳәозар, уи фольклортә текступ, Лыхны инхоз абырг иажәақәа рыла ианиҵеит. Иахьазгьы, уи азгәаҭа иану ажәақәа зегь узеиҭагом, урҭ рҵакы макьаназы еилкаам. Иара убасгьы агазеҭ адаҟьақәа ирнылахьан Уасил Лакоба (аԥсуа револиуционер, амилаҭтә-хақәиҭратә еидгыла «Кьараз» аԥҵаҩы — аред.) истатиақәагьы».
Нестори Уасили Лакәараа «Кьаразаа» ргәыԥ иаланы, 1918 шықәса
Лакәаара рҭаацәаратә архив
Усҟангьы иахьагьы иактуалтәу: ахатәы бызшәа аиқәырхара азҵаара
Раԥхьатәи аԥсуа газеҭ ишьҭнахуаз атематика уалацәажәозар, иубартә иҟоуп аҵареи, арккареи, амилаҭтә школқәеи, ахатәы бызшәа аиқәырхареи, уи арҿиареи уҳәа реиԥш иҟаз азҵаарақәа ес-номер аҭыԥ рацәаны ишырзалхыз.
Иахьазы актуалра зҵоу ахатәы бызшәа аиқәырхара апроблема шәышықәса раԥхьагьы иқәгылан. Уи дыршаҳаҭуеит агазеҭ «Аԥсны» аредактор хада Дырмит Гәлиа хкы рацәала истатиақәа: абызшәа апроблема иазкны иҩхьан 15 инареиҳаны астатиақәа.
Иара иҩуан: «Ҳарҭ аԥсуаа ҳбызшәа пату ақәаҳҵом, уи арҿиара ҳашьҭам. Џьоукы абызшәа аиқәырхара ацымхәрас ус рҳәоит: изаҳҭахузеи абызшәа, иаҳнаҭои... Нас, абри аҩыза аҭагылазаашьаҟны абызшәа зыҿиома? Абызшәагьы зынӡа иӡыр ҟамлои?».
«Ҳара ҳаамҭа» ҳәа хьӡыс измаз Дырмит Гәлиа истатиа кьыԥхьын 1919 шықәсазы агазет «Аԥсны» 33, 34 аномерқәа рҟны. Уаҟа Гәлиа далацәажәоит аԥсуа бызшәа аҿиара шхымԥадатәиу, уи аус иацу ауадаҩрақәагьы азгәаҭаны. Гәлиа игәаанагарала, ажәытәӡан аԥсуаа хыԥхьаӡарала ирацәаз милаҭын, рхатәы аҳцәа рыман, аха аҩыра ахьрымамыз иахҟьаны рбызшәа аҿиараҿы иаҵахон. Убри аҟнытә аԥсуаа атәым бызшәақәа рҵон, иара убас атәым милаҭқәагьы рыҽрыладырӡуан ҳәа.
Агазеҭ «Аԥсны», № 33, 1919 шықәса
Даараӡа аинтерес аҵоуп даҽа гәаанагаракгьы. Афилологиатә ҭҵаарадыррақәа рдоктор, М. Горки ихьӡ зху Адунеизегьтәи алитературатә институт аҟны Урыстәылатәи Афедерациаҿы инхо ажәларқәеи Ихьыԥшым Атәылақәа Реилазаара ажәларқәеи рлитература аҟәша ихадоу аҭҵаарадырратә усзуҩы Виачеслав Бигәаа ишиԥхьаӡо ала, Дырмит Гәлиа абызшәа апроблема идырны еиҳагьы ирҵаруан, иџьынџьуаа рҟынӡа инеигарц, идирҳарц абызшәа агәҭасра атрагеди ду ахылҿиаар шалшо.
«Ажәлар рхыԥхьаӡара агхара абызшәа иахароуп ҳәа сыҟам; иаҳгәалаҳаршәап XIX-тәи ашәышықәсазы атәыла ҭазырцәыз Кавказтәи аибашьра. Сара сгәаанагарала, ари апроблема Дырмит Гәлиа ирҵаруан, ижәлар рхатә бызшәала аҵараҵарахьы рхы ирхарц азы, аԥсуаа џьоукы-џьоукы ирҟазшьаз рбызшәа атәамбара аԥихырц азы», - иҳәоит Бигәаа.
Рыцҳарас иҟалаз, аԥсуа бызшәа аиқәырхара азҵаара иахьагьы ишыҟац иаанхоит: аԥсуа бызшәа «аӡра» иаҿуп. Агазеҭ «Аԥсны» ҳара ҳамшқәа рзгьы ари апроблема инарҭбааны иалацәажәоит.
Аицәажәареи азҵаарақәа рыӡбареи алзыршоз
Агазеҭ «Аԥсны» адаҟьақәа рҿы иҷыдоу аҭыԥ ааннакылон аполитика, лымкаала Аԥсны ахьыԥшымра иазкыз астатиақәа. Ҳәарада, агазеҭ аҟны зыстатиақәа ркьыԥхьуаз аԥсуа интеллигенциа ахаҭарнакцәа зегьы Рыԥсадгьыл хьыԥшымны ирбон, аха абри азҵаараҿы доусы рхатә азнеишьа рыман. Иҟалалон ари атема акәша-мыкәша аимак-аиҿакқәагьы анцәырҵуаз.
Акырынтә Аԥсны аполитикатә ҭагылазаашьа иазкны агазеҭ «Аԥсны» адаҟьақәа рҟны игәаанагара иҩхьан Самон Ҷанба. 1919 шықәса, мшаԥымзазы иҭыҵыз аномерқәа руак аҟны Ҷанба абас иҩуан: «Уажәшьҭа ақырҭқәа аҳәынҭқарра аргылара иашьҭалеит. Апартиақәа зегьы, амилаҭтә-демократиатәгьы уахь иналаҵаны, ҩба-ҳԥа рыда, еидгыланы уи азҵаара рҽазыркит. Адгьыли ауааԥсыреи рыда аҳәынҭқарра зышьақәгылом, убри азы ақырҭқәа рҳәаақәа дырҭбаауа иалагеит. Ҳәарада, ари аҭыгылазаашьаҟны Аԥсны ашәарҭара иҭагылоуп. Аха Аԥсны рнапаҿы аагара шԥарылшари? Мчыла уи аҟаҵара уадаҩхоит, гызмалрак аԥшьырымгар».
Ари аматериал хыркәшо Ҷанба иазгәеиҭон: «Қарҭтәылатәи Ареспублика аԥҵара ҳадгылоит, ақырҭқәа рыхҳәаақәҵаразы иҟарҵо ашьаҿақәа рыдаҳныҳәалоит; аха ҳара ҳахгьы уи еиҵамкәа пату ақәаҳҵоит, ражәа ԥшӡақәа ирныԥшуеит рхықәкы хада — Аԥсны рнапаҿы аагара рҭахуп. Убри азоуп ҳзырҿагылоугьы».
Самсон Ҷанба идагьы аԥсуа интеллигенциа ахаҭарнакцәа аӡәырҩы агазет «Аԥсны» ақәгыларазы ихадоу ҭыԥс иԥхьаӡаны, ари азҵаара аганахьала ирымоу ргәаанагарақәеи рпозициеи аадырԥшуан, аилацәажәарақәа ирылахәын, азҵаара аӡбашьа амҩақәа рыԥшаауан.
Ҳџьынџьуаа рҭоурыхтә ԥсадгьыл ахь рырхынҳәра атема
XIX-тәи ашәышықәсазы мчала зтәыла иахгаз аԥсуаа рҭоурыхтә ԥсадгьыл ашҟа рырхынҳәра — агазеҭ «Аԥсны» ззааҭгылоз ихадоу атемақәа ируакуп. Виачеслав Бигәаа игәаанагарала, ауаажәларратә усзуҩцәеи ашәҟәыҩҩцәеи ибзиаӡаны еилыркаауан 60-70-тәи ашықәсқәа рзы ( XIX-тәи ашәышықәса) еиҳараҩык аԥсуаа мчыла Ҭырқәтәылаҟа рахгара иахҟьаны Аԥсны шкәадахаз. «Ирылшоз зегь ҟарҵон ари аҭагылазаашьа аԥсахразы, ахҵәацәа рыхәҭак иадымхаргьы рырхынҳәразы», — иҩуеит Бигәаа.
1920 шықәса, нанҳәа 28 рзы агазеҭ «Аԥсны» адаҟьақәа ирнылаз зыхьӡ шьақәыргылам автор истатиаҟны ус аҳәон: «Ҳара, Аԥсны иҟоу аԥсуаа ҳзы, ихьаау зҵаароуп ҳџьынџьуаа реиҳарак рҭоурыхтә ԥсадгьыл иахьацәыхараӡоу, Ҭырқәтәыла иахьыҟоу. Уажәраанӡа уи ҳалацәажәомызт, уи азҵаара аӡбара шҳалымшо еилкааны».
Виачеслав Бигәаа ари ацитата анализ азуа иазгәеиҭоит, аԥсуаа мчылатәи рахгара иацхраауаз Урыстәылатәи Аимпериаҟны усҟан иаԥыз ахатәымчра иахҟьаны, ахҵәацәа рҭоурыхтә ԥсадгьыл ахь рырхынҳәра ухаҿы иузаамгоз акы акәны иҟан ҳәа. XIX-тәи ашәышықәса анҵәамҭа инаркны, зыԥсадгьыл ахь ахынҳәра зылшаз даараӡа имаҷын, урҭ рхыԥхьаӡараҿы иҟан Дырмит Гәлиа иҭаацәарагьы.
1920 шықәсазы агазеҭ «Аԥсны» адаҟьақәа рҿы икьыԥхьыз астатиа «Амҳаџьырцәа рус азы Акомитет» аҟны Дырмит Гәлиа иҩуан аԥсуаа рҭоурыхтә ԥсадгьыл ахь Ҭырқәтәылантәи рыхынҳәраҿы ацхыраара рызҭаша «Аеммиграциатә комитет» аԥҵара шахәҭоу. Гәлиа иԥхьаӡон, иахыгаз рзы адгьылқәа аанкылатәуп ҳәа, насгьы урҭ рырхынҳәразы аԥара аидкылара иазкызаауа ауаа шалхтәу иҳәон. Гәлиа иазгәеиҭон иара убас аԥсуа ҭаацәарақәа рырхынҳәра еитап-етапла, зныкала 10 мамзар 20 ҭаацәара рыла ишьақәыргылатәуп ҳәа. Абарҭ ахшыҩҵакқәа еизгоуп истатиа «Даҽазныкгьы амҳаџьырцәа рыпроблема иазкны» ҳәа хьӡыс измоу аҟны.
Еиқәырхаз аҭоурых
Иҵару атемақәа згәамԥхоз шыҟазгьы, аԥсуа интеллигенциа ахаҭарнакцәеи ауаажәларратә усзуҩцәеи агазеҭ «Аԥсны» адаҟьақәа рҿы еиԥмырҟьаӡакәа иқәгылон — ркалам иҵыҵуан азгәаҭақәа инадыркны астатиа дуқәа рҟынӡа.
2006 шықәсазы Аҟәа иҭрыжьит агазеҭ «Аԥсны» еиқәхаз аномерқәа зегьы знылаз аизга.
Ари аҭыжьымҭа, ҳәарада, агазеҭ аиаӡӡара аҟнытә еиқәнархеит ҳәа иҩуеит аҵарауаҩ Виачеслав Бигәаа. Еиқәханы иҟаз агазеҭ «Аԥсны» аномерқәа реиҳарак ажәын, урҭ рыхәҭак ауаа рхатә архивқәа рҿы иҟан. Убри зегьы иахҟьаны иахьатәи аԥхьаҩцәеи аҵарауааи ирымамызт алшара агазеҭ ԥыхьатәи аномерқәа рыхәаԥшра, рыҭҵаара.
Аизга иаҵанакыз апериод азы иҭыҵыз агазеҭ 85 номер рҟынтә ԥшь-номерк рыда зегь анылеит. Иагыз аномерқәа акыраамҭа ирышьҭан — Қарҭ, Москва, Петербург, аха џьаргьы ирзымԥшааит. Бигәаа игәаанагарала Аԥснытәи Аҳәынҭқарратә архиви, Д. Гәлиа ихьӡ зху Аԥсуа бызшәеи, алитературеи аҭоурыхи ринститут афонди рҟны иҟазар ауан. Аха Аԥсны жәлар рџьынџьтәылатә еибашьраан Аҟәа ақырҭқәа рнапаҿы ианыҟаз аамҭазы, аҭҵааратә центрқәа аҩбагьы рархивқәа шьаҭанкыла иблын.
«Аԥсны» аиҭаира
Аизга «Агазеҭ «Аԥсны» 1919-1921» ацәа
Еиқәырхоу агазеҭ «Аԥсны» аномерқәа рахьтә аҵыхәтәантәи ҭыҵит 1921 шықәса жәабран мзазы.
Хәыжәкыра 4, 1921 шықәсазы Аԥсны Асовет мчра шьақәырӷәӷәан, уи ҳәарада, агазеҭгьы ианыԥшит. Агазеҭ ахьӡ «Аԥсны ҟаԥшь» ҳәа иԥсахын. Аексперт Уасил Аҩӡба ишазгәеиҭо ала, агазеҭ ахьӡ инашьҭаргыланы иԥсахын иара аидеологиагьы, уажәшьҭарнахыс уи партиатә газеҭхеит. Аҵарауаҩ иазгәеиҭоит агазеҭ «Аԥсны ҟаԥшь» еснагь аамҭак иақәыршәаны иҭыҵуамызт ҳәа. Аҳәынҭқарратә архивқәа рҿы иҵәаху 50-тәи ашықәсқәа рҟынӡа иҭыҵуаз аномерқәа даараӡа имаҷуп.
Агазеҭ «Аԥсны» ҳәа ахьӡ азыхынҳәит 1991 шықәсазы, уи аамҭа инаркны еиԥмырҟьаӡакәагьы иҭыҵуеит. Иахьазы агазеҭ редактор хадас дамоуп Енвер Ажьиба.
«Иҳалшо зегь ҟаҳҵоит Аԥсны жәлар рпоет Дырмит Гәлиеи, иналукааша аԥсуа интеллигенциа ахаҭарнакцәеи шәышықәса раԥхьаҟа иаԥырҵаз атрадициақәа рыцҵаразы. Шәышықәса раԥхьа ишҭыҵуаз еиԥш, иахьагьы агазеҭ еиқәыршәоуп ԥшь-цәаҳәак рыла. Агазеҭ адаҟьақәа ирнылоит Аԥсны имҩаԥысуа ахҭысқәеи, аҭоурыхтәи, аполитикатәи, аекономикатәи материалқәа, иара убасгьы иналукааша ауаа рыӡбахә еиҭаҳҳәоит», – иҳәеит «Аԥсны» аредактор хада.
Ажьиба иажәақәа рыла, иахьазы агазеҭ аҿаԥхьа иқәгылоу проблемоуп аофициалтә саит аҟамзаара.
«Ахатә саит ада иахьатәи аамҭазы амассатә-информациатә хархәага зыҟалом. Ҳгәыӷуеит, хара имгакәа ари азҵаара аӡбара ҳалшап», – ҳәа азгәеиҭеит иара.
Иахьазы агазеҭ ҭыҵуеит мчыбжьык ахь ҩынтә, зықь цыра атираж аманы. Иналукааша аԥсуа милаҭ ахаҭарнакцәа ахьықәгылоз, акыр иззықәԥахьаз алегендартә газеҭ «Аԥсны» аамҭа иагәылганы иаҳзаанагеит абиԥарақәа рҭоурых, ауадаҩрақәа ириааины, иахьагьы аԥхьаҩ имаҵ ауеит.
Агазеҭ «Аԥсны ҟаԥшь», 1929 шықәса / агазеҭ «Аԥсны», жәабран 26, 1999 шықәса
Аконкурс "Орфеи" аҟны АААК аҳамҭа иаԥсахаз Саида Азизова Анри Гәымба ицхыраарала ашәа ҿыц ҭалыҩуеит
Авокалтә конкурс «Орфеи» алахәҩы Саида Азизовеи аԥсуа композитор Анри Гәымбеи еиԥылеит аԥсуа ашәа ҿыц астудиаҿы аҭаҩра рҽазыҟарҵарц.
Авокалтә конкурс «Орфеи» аҟны аԥсышәала иреиӷьны ашәа анагӡаразы Адунеизегьтәи аԥсуа-абаза конгресс аҳамҭа ҷыда иаԥсахаз ашәаҳәаҩ қәыԥш Саида Азизова аԥсуа композитор Анри Гәымба диԥылеит аҩаша, жәабран 26 рзы. Хара имгакәа урҭ аҩыџьа астудиаҿы ашәа ҿыц ҭарыҩраны иҟоуп.
Акомпозитор, амузыкант Анри Гәымба ашәаҳәаҩ қәыԥш лыбжьы дазыӡырҩын, лбаҩхатәра деигәырӷьеит.
«Ашәа аԥҵара салагахьан, аха аҵыхәтәанӡа изеиԥшрахашаз сыздыруамызт, убри аҟнытә ҳаибадырра сазыԥшын. Саида абаҩхатәра лылоуп, уи иахьа избеит: авокалтә аппарат, адикциа, атембр – абри зегьы азыӡырҩцәа хнамхыр залшом. «Лмузыкатә ҟазшьа» зеиԥшраз збеит. Сгәанала, иҭаҳаҩраны иҟоу ашәа угәалашәараҿы инхо акәхоит, лықәрагьы ианаалоит», – ҳәа азгәеиҭеит акомпозитор.
Саида лакәзар, еиҭалҳәеит иахьа ишынаӡаз анкьатәи лыгәҭакы – ипрофессионалтәу абыжьҭаҩратә студиа аҭаара.
«Астудиаҿы саннеи сгәы ҭыԥаны ицон. Азныказы зынӡа ашәаҳәашьа сзымдыруазшәа сгәы иабеит, аха нас сҽааизызган ашәа сҳәеит, ацәанырра ссирқәа соуит. Аконгресс даара иҭабуп ҳәа азысҳәарц сҭахуп абас иҟоу аҳамҭа ахьсанаршьаз азы. Сгәы иаанагоит, ҳвокалтә конкурс иалахәыз зегьы сҭыԥан иҟазарц ргәы азыҳәарын ҳәа», –азгәалҭеит ашәаҳәаҩ қәыԥш.
Анри Гәымбеи Саида Азизовеи аԥсышәала ашәа ҿыц ҭарыҩуеит
Саида диит, илызҳаит Очамчыра ақалақь аҟны. Уажәы аҵара лҵоит 10-тәи акласс аҿы. Лҭаацәараҿы ашәаҳәара иаҿу аӡәгьы дыҟаӡам, ларгьы уажәаԥхьа профессионалтә ҟазшьала авокал аус адылуломызт.
«Амузыкатә ҵара сымаӡам. Аха схәыҷаахыс ашәаҳәара бзиа избон. Ателербага аҿаԥхьа ашәа сҳәон. Атекстқәа ирласны исҵоит. Ааи, ашәаҳәара сгәаԥхоит, аха саԥхьаҟа ахирург изанааҭ алсхырц сгәы иҭоуп, Урыстәыла аҵара ҵаны сықалақь гәакьа Очамчыраҟа сааны, ара сынхаларц, аус зуларц сҭахуп», – ҳәа еиҭалҳәеит Саида.
АААК Аҳәса рхеилакқәа рнапхгаҩы Гета Арӡынԥҳа иазгәалҭеит апроект «Орфеи» ииашаҵәҟьаны ажәлар ирызку проектхеит ҳәа, уи азҿлымҳара ду аиуит Очамчыра араион аҟнеиԥш атәыла зегьы аҟынгьы.
«Орфеи» – ҿырԥшы бзиоуп, ауаа рҿаԥҳьа иқәдыргылаз ахыдҵа қәҿиарала ишынарыгӡо узырбо. Апроект алахәцәа раԥхьаӡа акәны асценахь ицәырҵит, уаанӡа ашәаҳәара рнапы алакымызт. Иаҳҳәап, Саида Азизова лакәзаргьы раԥхьаӡа акәны апрофессионалтә студиа данаҭаа иахьоуп. Аконгресс иалшеит лара лхәыҷтәы гәаҳәара анагӡара. Абас иҟоу ахықәкы лашақәа рзоуп абри апроект адгылара заҳҭазгьы», –лҳәеит Арӡынԥҳа.
«Орфеи» – Очамчыра араион имҩаԥысуа музыкатә конкурсуп. Уи иалахәуп Очамчыра араион аҟнытә абаҩхатәра злоу ахәыҷқәа, урҭ реиҳараҩык раԥхьаӡа акәны амикрофон ахьыркыз аконкурс аҟноуп. Авокалтә проект «Орфеи» иреиӷьӡоу ашәаҳәаҩ ҳәа ахьӡ аиуразы еицлабуеит жәибжьҩык, урҭ дрылоуп Саида Азизовагьы – зегьы иреиӷьны аԥсышәала ашәа зҳәаз ҳәа АААК иҷыдоу аҳамҭа занашьоу. Мшаԥымзазы имҩаԥысуеит аконкурс афинал, уаҟа еилкаахоит аиааира згаз ихьӡ.
Сергеи Багаԥшь исахьа акамера аблақәа рыла: Аԥсны аҩбатәи ахада 70-шықәса ихыҵра иазкны
Ар Рԥыза Аԥсны Аҳәынҭқарра арбџьармчқәа рҽазыҟаҵарақәа раан
Сергеи Багаԥшьи Аԥсны атәылахьчара аминистр Мераб Кьышьмариеи Аԥсны арратә мчқәа рҽазыҟаҵараҿы
Сергеи Багаԥшьи Аԥсны раԥхьатәи ахада Владислави Арӡынбеи
Аԥсны ахада актәи акласс аҵаҩцәа рзы инапынҵа
Сергеи Багаԥшьи аиереи Виссариони (Аԥлиа)
Сергеи Багаԥшьи ауаажәларратә еиҿкаара «Аԥсны Ҿа» ахаҭарнакцәеи
Сергеи Багаԥшь наунагӡа иԥсадгьыл аҭоурых аҿы даанхоит Аԥсны ахьыԥшымра азхаҵара зхааны иҟалаз атәыла ахада иакәны. Хәажәкыра 4 рзы Аԥсны аҩбатәи ахада ихыҵуазаарын 70 шықәса.
Абри атәы еиҳа инарҭбааны
«Аҟәышра — ламысла еиҵарԥхьоу хшыҩуп»
Фазиль Искандер: Чагьамтәи аҟәыш
Апоет, ашәҟәыҩҩы, афилософ, џьашьахәыла ажәа иазҟазаз, зафоризмқәа узыршанхоз. Ақәра бзиа нызҵаз, зыԥсҭазаара лашаз, аҵыхәтәанынӡа игәы ззыбылуаз аус знапы алакыз, ажәлари аиҳабыреи рыбзиабара иаԥсахаз – ари аҩыза анасыԥ, ҳәара аҭахума, алитераторцәа зегьы рылахь ианым. Ишәҟәқәа бызшәарацәала еиҭагоуп, иахьагьы урҭ рҭыжьра иаҿуп. «Акырӡа Аԥсны иазышәаҳәахьоу урыс шәҟәыҩҩны схы сыԥхьаӡоит» ҳәа ихазы иҳәахьан Фазиль Искандер.
Иҩымҭақәа рфырхацәа хадақәа Аԥсны иузаҟәымҭхуа иадҳәалоуп, иаҳҳәап еицырдыруа Сандро иоума, мамзар аҷкәын хәыҷы Чықь иоума, насгьы урҭ злахәу ахҭысқәа зегьы араҟоуп иахьымҩаԥысуа.
Фазиль Искандери (агәҭаны) иашьеи, иаҳәшьеи, 1930-тәи ашықәсқәа
Искандераа рҭаацәаратә архив
Искандераа рыҩны аҭӡамц икыду аҭаацәаратә фотосахьақәа руак, Аҟәа
Диит Фазиль Искандер Аҟәа ақалақь, 1929 шықәса, хәыжәкырамза 6 рзы. Иабду Ибрагим Искандер аџьам хылҵшьҭра змаз малуаҩын. Иара иоуп Аҟәа ақалақь аҟны раԥхьаӡатәи ақьырмыт зауадқәа руак зыргылаз. Фазиль Абдул-иԥа абрыла дџьамын, иан — дыԥсыуан, Џьгьарда ақыҭа иалҵыз Лели Мишьелиа лакәын.
Фазиль Искандер ибзиаӡаны аԥсшәа идыруан, аха аурыс бызшәа мацарала акәын иҩымҭақәа шаԥиҵоз. Аџьам-аԥсуа хылҵшьҭра шимазгьы, еиҳаракгьы аурыс литература инаҭаз анырра иабзоураны, аурыс культура дахаҭарнакны ихы иԥхьаӡон.
Ашәҟәыҩҩы ихәыҷра ихигон Аҟәа, аԥхынра ԥсшьара ҳәа дцон Чагьамҟа (Џьгьарда ақыҭа аҳабла — аред.) ианшьцәа рахь. Иахьазы, Искандер ибзоурала Чагьам адунеи зегьы иадыруа ҭыԥны иҟалеит, уаҟоуп ашәҟәыҩҩы ифырхаҵа хада Сандрогьы нхарҭа ҭыԥс иахьизалихыз.
Искандераа рҭаацәара, Фазиль Искандер
Искандераа рҭаацәара, Фазиль хәыҷи иани
1938 шықәсазы Фазиль иаб Абдул Џьамтәылаҟа дахган, уаҳагьы уаантәи дзыхнымҳәит. Уи нахыс ахәыҷқәа ран Лели Мишьелиа лхалазаҵәык лҭаацәара ныҟәылгон. Ашәҟәыҩҩы ихәыҷратә гәалашәарақәа роуп еиҳаракгьы иҩымҭақәа шьаҭас ирымоу.
Аҟәатәи ахԥатәи ашкол хьтәы медалла даналга ашьҭахь, Фазиль Искандер дҭалоит Москватәи абиблиотекатә институт, уаҟа аҵара иҵон хышықәса. Анаҩс, 1954 шықәсазы, диасуеит Горки ихьӡ зху Алитературатә институт ашҟа. Дшыстудентыз Искандер диабадыруеит еицырдыруа асовет шәҟәыҩҩы Константин Симонов. Фазиль Абдул-иԥа иаԥҵамҭақәа иобективтәу ахәшьара роурц азы, иажәеинраалақәа Симонов изишьҭуеит. Аамҭак ашьҭахь Константин Михаил-иԥа урҭ ажәеинраалақәа дрыԥхьаны, акритикатә згәаҭақәа рыцҵаны, Аԥсныҟа Фазиль изынаишьҭуеит.
1954 шықәсазы, Искандер аинститут даналга ашьҭахь, Асовет Еидгыла аҵараҵаратә системаҿы иҟаз аихшарала дақәшәоит ақалақь Брианск, аусурагьы далагоит агазеҭ «Брянский комсомолец» алитературатә усзуҩыс. Аамҭак ашьҭахь диасуеит ақалақь Курск ахь, агазеҭ «Курская правда» аредакциахь. Ари агазеҭ аусзуҩс дыҟанаҵы Фазиль Абдул-иԥа иҩуеит астатиа усҟантәи аамҭазы Асовет Еидгыла иахагылаз Никита Хрушьчов имҩаԥигоз «аџьықәреи аларҵәара акомпаниа» иаҿагылоз, аха астатиа агазеҭ ианымлаӡеит. Аамҭак ашьҭахь, ашәҟәыҩҩы «Созвездие Козлатура» ҳәа хьӡыс измоу иҩымҭаҿы ари атема дазыхынҳәуеит.
Фазиль Искандер иажәеинраалақәа раԥхьатәи реизга – «Горная тропа» – ҭыҵуеит Аҟәа, 1957 шықәсазы. Уи аамҭазы Искандер Аԥсныҟа дхынҳәхьан, Аҳәынҭқарратә ҭыжьырҭа аԥсуа ҟәша аредакторс аус иуан.
Фазиль Искандер иԥылара иазкыз арҿиаратә хәылԥазы, Аԥсуа драматә театр, Аҟәа, 2006 ашықәс
Искандер апроза аҩра далагоит 1962 шықәсазы. Раԥхьатәи иаԥҵамҭақәа рҟынтә зегьы еицырдыруа иҟалеит иповест «Созвездие Козлотура», 1966 шықәсазы ажурнал «Новый мир» аҟны икьыԥхьыз. Аповест аҿы ашәҟәыҩҩы дахыччоит иҿыцу аԥстәы ахкы — аџьмеи ашьха бӷаби рхылҵ – ахымҩаԥгашьа. Ари иналкуааша сатиратә ҩымҭан, аҭыԥантәи ачынуаа џьоукы рыхгьы днардырит.
Фазиль Искандер иԥшәмаԥҳәыс, Москва ақьалақь инхоз Антонина Хлебниковеи иареи еибадырит Аҟәа аԥшаҳәаҿы. Уи ахҭыс аповест «Созвездие Козлотура» аҟны иарбоуп, анаҩс — иарала иҭыху акиносахьаҿгьы.
Ачара ашьҭахь Фазиль Искандери иԥшәмаԥҳәыси Москваҟа нхара ҳәа ииасуеит. Хара имгакәа аҭаацәараҿы ҩыџьа ахшаара ииуеит — рԥа Александри, рыԥҳа Маринеи.
Фазиль Искандер иԥсадгьыл анҭыҵ 40 шықәса раҟара дынхеит. Москвоуп инарҭбааны Аԥсны иазкны аҩра дахьалагаз. «Москва саныҟаз ҽнак зны исыӡбеит Аԥсны иазку епоск аԥысҵарц, ахҭысқәа ахьымҩаԥсуа ҭыԥ хадас Чагьам алхны», — иҳәеит Фазиль Абдул-иԥа Аԥсуа телехәаԥшра иаиҭаз аинтервиу аҟны.
Фазиль Искандер иҩымҭақәа рҟынтә зегь реиҳа ихадоу ҳәа иԥхьаӡоуп ироман «Сандро из Чегема» — фырхаҵак ила еибарку ановеллақәа реизга. Раԥхьаӡакәны Асовет Еидгылаҿы ари ароман кьыԥхьын 1973 шықәсазы, ажурнал «Новый мир» адаҟьақәа рҿы, аха аҩымҭа ацензура ӷәӷәа иахыжьын. Ус шакәызгьы автор имаз афинанстә уадаҩрақәа ирыхҟьаны, ароман акьыԥхьра дақәшаҳаҭхеит, насгьы, Искандер ибзианы еиликаауан, уажәы мап ацәикыр, анаҩс иҩымҭақәа уаҳа акьыԥхь шырымбоз. Аредакторцәа ироман иазыруз ашәҟәыҩҩы акыраамҭа хьаас иман. «Сандро из Чегема» атекст, Искандер иажәақәа рыла, «иҟәаҟәаны иқәырҵеит». Аамҭак ашьҭахь иара иҩуеит аредакциахь ашәҟәы, инапылаҩырақәа дырхынҳәразы.
Уи даараӡа игәы инархьит, аахас иоуит уҳәаргьы ҟалоит. Аҵәыуара дакуан.
Адокументалтә фильм «Праздник ожидания праздника» аҟнытә
Ароман «Сандро из Чегема» еиҵакрада иҭыҵит 70-тәи ашықәсқәа рынҵәамҭазы — 80-тәи ашықәсқәа ралагамҭазы. Ароман ҭыҵит еицырдыруа америкатәи ашәҟәҭыжьырҭа «Ардис» аҟны. Уи ашәҟәҭыжьырҭа аԥырҵеит Карли Елендеи Проффераа, иагьҭрыжьуан Асовет Еидгылаҟны ацензура иахрыжьуаз аԥҵамҭақәа. Уаҟа иҭыҵхьан Набоков, Аксионов, Бродски уҳәа убас егьырҭгьы раԥҵамҭақәа. «Ардис» аҟноуп иахьҭрыжьыз «Сандро из Чегема» аҩ-томк. Иааидкыланы ашәҟәы 800 даҟьа инареиҳаны иаман. Еиҿаҳарԥшуазар, Асовет Еидгылаҿ иҭыҵыз «Сандро из Чегема» иаман 240 даҟьа заҵәык. Анаҩс, ароман еиуеиԥшым абызшәақәа рахь еиҭаган.
Искандер — шәҟәыҩҩы дууп, ироман «Сандро из Чегема» азы ианашьатәуп Нобель ипремиа.
Ашәҟәыҩҩы Андреи Битов
Арадио «Эхо Москвы» аефир аҟнытә, 2016 ашықәс
Асовет Еидгылаҿы иаԥыз атоталитартә режим ахаан Искандер иман иактивтәу аграждантә позициа, уи иахырҟьангьы лассы-лассы ауадаҩрақәа дрықәдыршәон, ишәҟәқәа рҭыжьра мап ацәыркуан.
1979 шықәсазы ажурнал «Метрополь» ианылоит Искандер иповест — «Маленький гигант большого секса». Уи алитературатә еизга ианылоз аԥҵамҭақәа рҿы абжьааԥны залацәажәара уадаҩу азҵаарақәа аартны ицәырган. Насгьы, уаҟа икьыԥхьуаз ашәҟәыҩҩцәа реиҳарак адиссиденттә хәаԥшышьақәа змаз ракәын, урҭ рҩымҭақәа, ҳәарада, аҳәынҭқарратә шәҟәҭыжьырҭаҟны иҭыҵуеит ҳәа иақәгәыӷуамызт.
Фазиль арҭ аполитикатә хҭысқәа дырҟәыҭханы дҟарҵарц иашьҭан, аха иара мариала ихы риҭомызт, уимоу зегь реиҳа иҵарыз ажәақәа зҳәаз иакәын. Искандер ус иҳәеит — импыҵахаланы иҟоу аҳәынҭқарраҿы ҳанхоит ҳәа, уи иаҵанакуаз — аиҳабыра ирымпыҵархалаз аҳәынҭқарраҿы, арежим џьбара змоу ахәыҷбаҳчаҿы еиԥш ҳанхоит ҳәа акәын.
Ашәҟәыҩҩы Виктор Ерофеев, ажурнал «Метрополь» аԥҵаҩцәа руаӡәк
Фазиль Искандер ирҿиараҿы иҷыдоу аҭыԥ аанакылоит убасгьы Чықь изку ажәабжьқәа, урҭ зегьы еизгоуп «Детство Чика» ҳәа зыхьӡу ашәҟәаҿы. Афырхаҵа хада, аҷкәын ҳәаҷы Чықь ипрототипс дықәгылоит ашәҟәыҩҩы ихаҭа, уи даныхәыҷызтәи аамҭазы. Насгьы, Чықь дахьынхо ақалақь Мухус, Аԥсны аҳҭнықалақь Аҟәа ахаҿсахьақәа аныумбаалар залшом, ахьӡ ахаҭагьы ишуҵанаҳәо еиԥш.
«Мухустәи агәараҟны аԥшәмара руеит агәыразреи, агәыбылреи... Аԥсҭазаараҟны — алозунгқәеи, агәҭынчымчреи, ашәареи. Арҭ адунеиқәа еиҿагылоуп. Агәара — иформалтәым еилазаароуп, «иофициалтәым» аҳәынҭқарра аҳәынҭқарраҿы, ахатә закәанқәеи, аконституциеи, ахатә «ахьырхәрақәеи», «аџьшьарақәеи» ахьаԥу.
Алитературатә критик Наталиа Иванова
Ашәҟәы «Смех против страха, или Фазиль Искандер» аҟнытә.
Ашәҟәыҩҩы иаԥҵамҭақәа рҿы иҷыдоу аҭыԥ ааныркылоит алафи аччареи. Уи цәымӷра-хыччаратә ҟазшьаӡам иамоу, Фазиль Искандер иҟны аччара амотивқәа зынӡа даҽакқәоуп.
Искандер иччара ԥсабаратәуп. Иара илаф иашьуеит агаӡреи, аԥаршеиреи, ахабзиабареи. Илаф ашәара иаиааиуеит. Искандер ицәтәымуп мапацәкратә сарказм. Уи илаф арҟәышратә, ма алабжьаратә ҵакы амаӡам. Ишәҭахызаргьы, ари игәырҿыхагоу амц жьароуп, агьангьашара аргаӡара. Иара игәаанагара шьақәырӷәӷәауа, дзықәшаҳаҭым шьаҭанкыла иаԥихуеит.
1989 шықәсазы Фазиль Искандер Асовет Еидгыла Иреиҳаӡоу Асовет 12-тәи аизара Аԥснытәи ААСР аҟнытә иалахәыз адепутатцәа дыруаӡәкын. Уаҟа аус иуан 1991 шықәсанӡа, Иреиҳаӡоу Асовет аимырпра аҟынӡа. Уи ашьҭахь уаҳа аполитикахь дхынҳәӡом.
Фазиль Искандер ианашьан хыԥхьаӡара рацәала еиуеиԥшым аҳамҭақәа, урҭ рахь иаҵанакуеит 1989 шықәсазы ианашьаз Асовет Еидгыла Аҳәынҭқарратә премиа, 1991 шықәсазы академик Андреи Сахаров ихьӡ зху апремиа — «Алитературатә фырхаҵаразы», 2002 шықәсазы ашәҟәыҩҩы ианашьан Аԥсны иреиҳаӡоу аҳамҭа — «Ахьӡ Аԥша» аорден I аҩаӡара. Иара убасгьы Пушкин ипремиеи, Лев Толстои ихьӡ зху «Ясная поляна» апремиеи дырлауреатуп. Насгьы апремиа «Большая книга» анашьараан иара иҭан иҷыдоу аҳамҭа «Ахьӡи аҳаҭыри рзы» ҳәа хьӡыс измоу.
2010 шықәсазы Урыстәыла ахада Дмитри Медведев, Фазиль Абдул-иԥа «Аԥсадгьыл аҿаԥхьа алшамҭақәа рзы» аорден ианашьауа иазгәеиҭеит Фазиль Искандер дшырсимволу «шәышықәсала ишьақәгылоз аҩ-ҳәынҭқаррак (Аԥсныи Урыстәылеи — аред.) реиҩызара атрадициақәа». 2014 шықәсазы ашәҟәыҩҩы Урыстәыла ахада Владимир Путин инапаҟнытә ианашьан алитературеи аҟазареи рхырхарҭала Урыстәылатәи Афедерациа Аҳәынҭқарратә премиа.
Фазиль Искандер ҩынтә дықәыргылан алитературазы Нобель ипремиа аиуразы, аха рыҩынтә раангьы имоуит.
Искандер Урыстәыла ахьӡала Нобель ипремиа еиҳараӡак изаур зылшоз ашәҟәыҩҩцәа дырхыԥхьаӡалан, уи аҩыза агәаанагара змазгьы рацәаҩын. Алитературатә глобус ианиҵеит уаанӡа уа иарбамыз атәыла – Аԥсны. Убас иҟоу аартрақәа рзоуп Нобельгьы зрырҭо. Ҳәарада, уи Аԥсныҵәҟьа иацәыхаран, уи иметафизиказ Аԥсны акәын – ихәыҷреи, игәырӷьареи ртәыла.
Ашәҟәыҩҩы Дмитри Быков
«РИА Новости» иаиҭаз аинтервиу аҟнытә
Ашәҟәыҩҩы инижьит хәы змаӡам алитературатә ҭынха. Хыхь еиқәыԥхьаӡаз аԥҵамҭақәа рыдагьы, уахь иаҵанакуеит аповест-ажәамаана «Кролики и удавы», аповест-диалог «Думающий о России и американец», аповестқәа «Школьный вальс, или энергия стыда», «Стоянка человека», «Человек и его окрестности», ажәабжьқәа «Дедушка», «Рассказ о море» уҳәа убас егьырҭгьы.
«Ахәыҷра адгьыл — аӡылаҟәра ашьҭахь ибааӡоу, имаӡаркыроу ҟәароуп. Уаҟа иуԥшаар улшоит зынӡа уззыԥшым акы. Сара есқьынагьы акы сашьҭан, уи азы акәзаргьы ҟалап хәыҷык ахашҭра соуа сзыҟала. Нас саныҩеидас, исцәыӡша ансоу, сара еилыскаауа салагеит, ахәыҷратә ԥшаах гәырӷьахәқәа — алахьанҵа маӡала иунаҭо кредитны ишыҟоу, уи анаҳшәо ҳандухалак ауп. Уи иагьашоуп»
Искандер ипроза убасҟака ибеиоуп, илашоуп, иԥсылоуп азы, уамашәа иубаратә иҟам иара иаԥҵамҭақәа рыла изныкымкәа акиносахьақәа ахьҭыху. Уи аганахьала Фазиль Абдул-иԥа иазгәеиҭалон, автор иаԥҵамҭа иагәылаиҵаз аҵакы акиносахьа иармариацәоит ҳәа. Ус шакәугьы, ашәҟәыҩҩы иҩымҭақәа рыла иҭыху акиносахьақәа — «Время счастливых находок», «Пиры Валтасара, или ночь со Сталиным», «Расстанемся пока хорошие» («Ҳшыбзиоу ҳаиԥырҵып»), «О, Марат» убас егьырҭгьы, ахәаԥшцәа гәыкала бзиа ирбоит, ирзааигәоуп.
«Хәыҷык еиҳаны агәҭахәыцра лымазҭгьы, ма лыԥсҭазаара лара заҵәык ишылтәу лныруазҭгьы, иҟаларын лыԥсҭазаара аҿахҵәара аҟынӡа днеиргьы. Аха лара ианакәызаалак уи аҩыза анырра лымаӡамызт. Иара лыԥсҭазаара лара леиҳагьы изтәыз, лхы аасҭа бзиа илбоз ауаҩы данлыԥха ашьҭахьгьы, уи дазхәыцуамызт. Избан акәзар лыԥсҭазаараҿ илзынхаз ахәыҷгьы лара заҵәык илтәуп ҳәа илыԥхьаӡомызт, лгәаанагарала уи убасгьы лабдуи, Қьаазыми, абырг Ҳасани, лыуацәеи иртәын»
Фазиль Искандер иаԥҵамҭала иҭыхыз аҵыхәтәантәи акиносахьа «Софичка» акәхеит. Уи арежиссиорс дамоуп еицырдыруа аурыс режиссиор Александр Сокуров иҵаҩы Кира Коваленко.
Акиносахьа «Софичка» акадрқәа
арежиссиор Кира Коваленко
Ашәҟәыҩҩы Фазиль Искандер иԥсҭазаара далҵит 2016 шықәса, ԥхынгәы 31 рзы, Москва азааигәара иҟоу Переделкино иҩны аҟны.
Искандер — шәышықәсабжак ҵуеит дыклассикны дыҟоижьҭеи, аха ауаҩы идунеи аниԥсахлак ауп ианеилукаауа иҵакыҵәҟьа. Иара, ҳәарада шәҟәыҩҩы дууп. Иаԥиҵеит иҿыцу адунеи, уи зылшо маҷҩуп. Иреиӷьӡоу ашәҟәыҩҩцәа рҟынтәгьы зхатә дунеи аԥҵара зылшо зынӡа имаҷӡоуп. Иара иаԥиҵеит адунеи дуӡӡа, иниҵыит аԥсҭазаара ду.
Апублицист Виктор Шендерович
Фазиль Искандер изкны Москва имҩаԥысуаз алахьеиқәҵаратә церемониа аҟны иқәгылара
«Акультура – узыԥхьаз ашәҟәқәа рхыԥхьаӡара акәӡам, урҭ рыҟнытә еилукааз амҽхак ауп»
Аԥсны акыр иазышәаҳәахьаз ашәҟәыҩҩы ихьӡ анаӡаӡатәразы иҭыжьуп агәаларшәагатә монета Фазиль Искандер ихаҿсахьа зну, «Аԥсны иналукааша ахаҭарақәа» асериа иалаҵаны. Иара убасгьы Аҟәа игылоуп Искандер иҩымҭақәа рфырхацәа хадақәа хҩык рыскульптурақәа — аҷкәын ҳәаҷы Чықь, уи иҩыза ӡӷаб Ника, Апингвин-философ.
Иазгәаҭатәуп Аԥсны есышықәса ишымҩаԥысуа Фазиль Искандер ихьӡ зху Жәларбжьаратәи акультуратә фестиваль «Ауаҩы игыларҭа».
Насгьы, апланета маҷқәа руак Фазиль Абдул-иԥа ихьӡ ахҵоуп. Аха зегь реиҳа ихадоу — иара ихаҭа ихьӡ наунагӡа хашҭра ақәымкәа иҟаиҵеит ишәҟәқәа рыла. Ауаа ишәҟәқәа иахьынӡарыԥхьало, ргәалашәараҿы дыҟазаауеит.
Фазиль Искандер иԥсҭазаара даналҵ ашьҭахь Урыстәыла иаԥҵан Жәларбжьаратәи алитературатә премиа, х-номинациак рыла ишьақәгылоу: апроза, апоезиа, Искандер иаԥҵамҭақәа рыла иҩу акиносценари. Убасгьы, Аҟәа иҟоу Аурыс драматә театр Фазиль Искандер ихьӡ ахҵоуп.
Ашәҟәыҩҩы 90 шықәса ихыҵра иазкны, Аԥсны акультуреи аҭоурыхтә-культуратә ҭынха ахьчареи рминистрра 2019 шықәсазы имҩаԥнагоит Фазиль Искандер ибаҟа апроектқәа иреиӷьу алхразы аконкурс.
Ҳара дҳаман Фазиль, иџьашьахәу, бзиабарала иҭәу адунеи аԥызҵаз, агәыразра агәра ҳзыргоз. Ҳара дҳамоуп Фазиль, избан акәзар ауаа ҟәышқәа рыдунеи анырыԥсахуа, ҳара алашьцараҿы ҳанрыжьӡом, агәымшәареи аԥшқареи зцыз рыԥсы цқьа алашара наунагӡа иҳацуп. Ибаҩхатәра ду иарҿиааз исахьаркыратә дунеи амчхара ҳзынхеит. Иара ирҿиара — агәымбылџьбарареи амци зхәышәтәуа лаҵоуп. Ахаан ҭабара зқәым абри аӡыхь аҿыхәара алшара ахьҳамоу – гәырҿыхагоуп.
Аԥснытәи аҳәынҭқарратә университ аурыс бызшәеи алитературеи ркафедра адоцент Елена Кәабахьиаԥҳа
Аинформациатә маҵзура «Sputnik Аԥсны» иалҭыз аинтервиу аҟнытә.
Адырраҭара «Старая квартира. 1965 год. Часть первая» ацыԥҵәаха. Амҩаԥгаҩ Григори Гурвич. Иҭыхуп 1998 шықәсазы
Ефрем Ешба: Аԥсны ахьыԥшымра иазықәԥоз ареволиуционер
Аҭоурыхҭҵааҩцәа аӡәырҩы ргәаанагарала, аԥсуа револиуционерцәа хықәкы хадас ирымаз асоциалтә револиуциа аиааира акәӡамызт, урҭ зышьҭаз Аԥсны ҳәынҭқаррак аҳасабала ашьақәыргылара акәын. Ари аҩыза ахшыҩҵак, ҳәарада, Ефрем Ешба иӡбахә аҳәараангьы иҵабыргуп. Ҳтәыла ахьыԥшымра азықәԥаҩ имшира аҽны АААК аинформациатә портал иазнархиеит иара изку аочерк.
Ефрем Ешба диит 1893 шықәса, хәажәкыра 7 рзы, Бедиа ақыҭа, Ешқыҭ аҳаблан, аамсҭа Алықьса Зураб-иԥа Ешба иҭаацәараҿы. Ефрем Ешба дшыхәыҷыз иаб иԥсҭазаара далҵуеит, уи нахыс иан Марҭа Зураб-иԥха Апакиӡе лымацара заҵәык ахәыҷқәа лааӡоит, ршьапы иқәлыргылоит. Ахәыҷқәа еиҳабацәа аҵара рҵон класск змаз, 1887 шықәсазы «аԥсуа школ абду ҳәа изышьҭаз» Фома Христофор-иԥа Ешба иааиртыз ауахәаматә школ аҟны.
Ефрем Ешба, иан Марҭа Зураб-иԥҳаи, иаҳәшьа Чочои. Аҟәа, 1905 шықәса
Гьаргь Ӡиӡариа ишәҟәы «Ефрем Ешба» аҟнытә
Аҵара азҿлымҳара
Ефрем хәыҷы ашкол аҭаларазы иқәра шмаҷызгьы, иашьцәа дрыцны аурокқәа дырҭаауаан. Раԥхьатәи ирҵаҩы Нестор Ҭолораиа, Ефрем аурокқәа рҿы ихы бзианы иахьымҩаԥигоз азы ахәыҷы ашкол иаҭаара даҿаголымзыт. Насгьы, Ефрем аҵарахьы азҿлымҳара ду ааирԥшуан.
Ефрем Ешба 9-шықәса заҵәык ракәын ихыҵуаз, иашьцеи иареи ауардын иақәыртәаны ран Аҟәаҟа ианылга, Ашьхарыуаа рышкол рҭаҵаразы (иахьазы — Нестор Лакоба ихьӡ зху Аҟәатәи абжьаратәи Ашьхарыуаа рышкол №10 — аред). Усҟантәи аамҭазы зегьы иреиӷьӡоу аҵараиурҭақәа ирхыԥхьаӡалаз ашкол аишьцәа зегь рахьтә аҭалара зылшаз адырра бзиаӡақәа аазырԥшыз Ефрем заҵәык иоуп.
Ашкол аҿы ибзиаӡаны иҵара хыркәшаны 1906 шықәсазы Ефрем Ешба дҭалоит Қәҭешьтәи аклассикатә гимназиа.
«Ефрем иқәлацәа даарылукаартә дыҟан, агәырҵҟәыл бзиеи абаҩхатәреи илан. Иҩызцәа рыцхраара ианакәызаалак мап ацәикуамызт, еснагь дазхиан. Иара илшон еилукааратә иаармарианы иарбанзаалак адҵа аиҭаҳәара. Иара убасгьы, Ефрем Қәҭешьтәи агимназиаҿы амузыка иҽазыҟаиҵон, агимназиатә аԥсыԥтә оркестр аҟны акларнет аирҳәон», — абас иҩуеит Ешба иԥсҭазааратә мҩа иазку аочерк аҟны апрофессор Гьаргь Ӡиӡариа.
1909 шықәсазы Қәҭешь акыраамҭа ашыӡ чымазара иаргәаҟхьаз Ефрем диасуеит Тифлисҟа, уаҟа дагьҭалоит раԥхьатәи Ахацәа ргимназиа. Аҩнынтә ацхыраара ҳәа акгьы змауаз Ефрем излаилшоз ала ихы ныҟәигон, аҵареи аусуреи еилеигӡон — ашколхәыҷқәа аԥышәарақәа ирзыҟаиҵон.
Тифлис оуп иахьышьақәгыло Ефрем Ешба иреволиуциатә хәаԥшышьақәа, иҩызцәеи иареи еиҿыркаауаеит алитературатә кружок ҳәа иахьӡҵны ареволиуциатә кружок. Ефрем ари акружок иалахәра анеилкааха аҭыӡшәа ҟалеит, анаҩс иоуаз астипендиагьы имырхит. Аха ус шакәызгьы, идырра ҵаулақәа рыбзоурала агимназиа дҭырцаӡом, иҵара иациҵоит. 1913 шықәсазы Ефрем ахьтәы медалла агимназиа далгоит, анаҩс дагьҭалоит Москватәи ауниверситет, азиндырратә факультет.
Ефрем Ешба, 1913 шықәса
Москватәи ауниверситети ареволиуциатә кружокқәеи
Ефрем Ешба иавтобиографиаҿы иҩуеит 1914 шықәсазы абольшевикцәа рпартиа далалеит ҳәа. Москватәи ауниверситет (иахьазы — М.Иу. Ломоносов ихьӡ зху Москватәи аҳәынҭқарратә университет — аред.) аҟны иҵарашықәсқәа раан, Ефрем активла далахәын ауниверситет аҟны иаԥҵаз, астудентцәа злахәыз имаӡоу ареволиуциатә, иалкааны иуҳәозар «амарксисттә» гәыԥқәа, ахьӡ ҷыдасгьы иман — Ахьычԥаԥыр ҳәа.
1916 шықәса хәажәкырамзазы Ефрем Ешбеи иҩызцәеи ҭаркуеит «активлатәи ареволиуциатә усуразы», аха цәыббрамзазы москватәи арратә-округтә ӡбарҭа иҟанаҵаз аӡбарала урҭ рхы иақәиҭтәын. Ешба иҩызцәа рабжьгарала дцоит Трапезундҟа (иахьазы Трабзон — аред.), уаҟа анџьныртә-аргыларатә дружина аҟны аџьаусуҩцәа ргәыԥ аиҳабыс аусура далагоит.
Ешба дахьыҟазаалакгьы абольшевиктә партиа аидеақәа раларҵәара даҿын, убри иахырҟьангьы иԥсҭазаараҿы лассы-лассы аԥынгылақәа изаԥырҵон, дкыдырцалон. Ешба иӡбоит Трапезунд ныжньы Баҭымҟа ацара, уаҟа даҽа жәлак шьҭыхны анхара далагоит.
Аамҭак ашьҭахь Москватәи ауниверситет аҟнытә аацҳамҭа иоуеит ауниверситет дышҭырцаз атәы зҳәоз ашәҟәы.
Ареволиуциеи ахьыԥшымреи
1917 шықәсатәи ареволиуциа аламҭалаз Ешба дхынҳәуеит Аԥсныҟа, ареволиуциатә усурагьы иҽазикуеит. 1917 шықәса лаҵарамзазы Ефрем Ешба Урыстәылатәи абольшевикцәа рсоциал-демократиатә џьатә партиа Аҟәатәи аокругтә комитет ахантәаҩыс далырхуеит, аамҭак ашьҭахь — аусуҩцәеи адепутатцәеи Рхеилак ахантәаҩыс.
1917-1921 шықәсқәа рзы имҩаԥысуаз абольшевикцәеи аменшевикцәеи реиҿагылара аамҭазы Ефрем Ешба Нестор Лакоба дивагылан, абольшевикцәа напхгара рызуа. Апрофесор Гьаргь Ӡиӡариа игәаанагарала, убри аамҭазоуп Ешба аусеиҿкаараҿы имоу абаҩхатәра анеилкааха.
1921 шықәса, хәажәкырамзазы Аԥсны ареволиуционер хадацәа — Ефрем Ешбеи, Нестор Лакобеи, Николаи Ақырҭааи Москваҟа Ленин адырра изынарыцҳауеит Аҟәа ишышьҭыху аџьажәлар рбираҟ Ҟаԥшь. Аҭоурыхҭҵааҩцәа аӡәырҩы ргәаанагарала, аԥсуа револиуционерцәа хықәкы хадас ирымаз асоциалтә револиуциа аиааира акәӡамызт, урҭ зышьҭаз Аԥсны ҳәынҭқаррак аҳасабала ашьақәыргылароуп.
1921 шықәса, хәыжәкыра 28 рзы Урыстәылатәи абольшевикцәа ркоммунисттә партиа Ихадоу акомитет Аԥсныи Қырҭтәылеи Кавказтәи рбиуро аҭакԥхықәарақәа змоу аусуҩцәа реиԥылара мҩаԥысит — уи аиԥылара далахәын Ефрем Ешба, хадара азиуан Серго Орџьеникиӡе. Аиԥылараҿы ирыдыркылеит Аԥсны ихьыԥшым асоветтә-социалтә республикас ашьақәырӷәӷәаразы аӡбара. Ешбеи, Лакобеи, Ақырҭааи рыӡбара Кремль иазырыцҳаит, «Октиабртәи ареволиуциа даҽазныкгьы аӷьымӡӷ дныргеит ажәлар маҷқәа реизҳара иаҿагылоз аимпериалистцәа» ҳәа.
1922 шықәсазы Ефрем Ешба Қырҭтәыла Асоциалтә Республика аиустициа аминистрс даҭан. Уи аамҭазы Кавказҟа иахганы иҟаз аурыс аинрал иԥҳа Мариа Владимир-иԥҳа Шьигровскаиа ԥҳәысс дигахьан.
Лара лхаҭа абас илгәалалыршәон урт реиқәшәара: «Ефреми сареи Апионерцәа рханаҿ иҟаз Совнарком аҟны ҳаибадырит. Уи аамҭаз Ефрем излак ихьуан, аиқәаҵәа ҿаҳәага ныҟәигон. Цәгьала дыԥхашьон, даамысҭашәан. Сара уамашәа избон, иара еиԥш иҟаз ареволиуционер нага дахьысцәыԥхашьоз. Анаҩс ҳаибадырра еиҳа аҽарҭбааит, аиҩызара ҳабжьалеит, даара исгәаԥхон иааӡашьа. Аԥсныҟа аԥсшьаразы ааԥхьара сиҭеит: 1921 шықәса, нанҳәамзазы Ефреми, сареи, Пиотр Агнешвилии Аҟәаҟа ҳцеит. Ари аныҟәара еиҳагьы ҳаизааигәанатәит, бзиа ҳшеибабоз анеилаҳкаа, ҳаибагеит. Ефрем аҭаацәара аныҟәгараҿы даара дыбзиан».
Ефрем Ешбеи, иԥҳәыс Мариа Владимир-ипҳаи, иҳәыҷқәа Маринеи Елизаветеи, Грозныи ақалақь, 1928 шықәса
1924 шықәсазы Ешба далгоит Москва иҟоу Аҟаԥшьтә профессура аинститут. Уи ашьҭахь, иҭаацәа ицҵаны дышьҭын Лондонҟа, уаҟа ахәаахәҭратә хаҭарнакра аинструктортә ҟәша аиҳабыс аус иурц азы. Ешба иԥҳәыс лажәақәа рыла, Лондон рыԥсҭазаара насыԥла ирхыргон: «Лондон ҳанынхоз, аусура аҟынтә ихы данақәиҭыз аамҭазы амузеиқәеи ацәыргақәҵақәеи ҳарҭаауан. Ҳҩыџьагьы англыз бызшәала ҳцәажәон, уи абзоурала британиатәи аҳҭнықалақь адырра еиҳа иаҳзымариан. Ҳаԥҳацәа Маринеи Лизеи ианрызҳа, Ефрем игәарԥханы ашәҟәқәа дырзаԥхьон, ихы иҭҳәааны ажәабжьқәа рзеиҭеиҳәон. Аҳәыҷқәа даараӡа бзиа ирбон раб ицны џьара анҭыҵра, аныҟәарақәа».
Ефрема Ешба иԥҳа, аскульптор Марина Ешԥҳаи уи лусумҭеи — «Ефрем Ешба»
Џьума Аҳәба ихатә архив аҟнытә
Аскульптура «Ефрем Ешба». Автор Марина Ешба
Ҳәарада, Ефрем Ешба илшеит қәҿиарала иҭәыз ачынуаҩ икариера аҟаҵара. Лондон аамышьҭахь иара дынхон, аусгьы иуан Еиду Америкатәи Аштатқәа рҿы — Асовет Еидгылеи Америкеи рыбжьаратәи ахәаахәҭра аизырҳаразы аинспекциа еиҳабыс, анаҩс 1935 шықәсанӡа — Асовет Еидгыла адәныҟатәи ахәаахәҭрақәа рзы Жәлар ркомиссарс, уи ашьҭахь — Асовет Еидгыла ааглыхра хьанҭазы Жәлар ркомиссарс.
Ефрем Ешба диижьҭеи 90-шықәса аҵра иазку исахьа зну аԥошьҭатә конверт, 1983 шықәса
Ефрем Ешба исахьа зну аԥошьҭатә марка
Арепрессиа ашықәсқәа раан Ефрем Ешбагьы егьырҭ иналукаашаз аҳәынҭқарратә усзуҩцәа реиԥш Сталини Бериеи илаԥшықәырҵаз дыруаӡәкхеит. Иганахьала аус хәымга еиҵарҟәаҟәеит: асовет мчра иаҿагылоз атроцкисттә еиҿкаара далахәызшәа, англыз ԥшыхәцәа рыдҵала ашпионра мҩаԥигозшәа. 1936 шықәсазы Ешба дҭаркит Москва Бутыртәи абахҭаҿы, нас Владивостокҟа дрышьҭит, уи анаҩс — Магаданҟа.
Ааигәанӡа иҟаз аинформациала, 1939 шықәсазы Ешба Грозныиҟа дышьҭын, нас иара уа ашьра иқәырҵеит ҳәа иԥхьаӡан. Аха анышә дахьамадаҵәҟьаз инҭкааны аӡәгьы издыруамызт. Ефрем Ешба иԥҳацәа руаӡәк — еицырдыруа аԥсуа скульптор Марина Ешԥҳа абри амдырра иҟаз — лыԥсҭазаараҿы рыцҳара дус илыԥхьаӡон, лаб иԥсыбаҩ иԥсадгьыл Аԥсны иахьамадамыз еиԥшҵәҟьагьы. Марина Ефрем-иԥҳа лыԥсҭазаара даналҵ ашьҭахь иабду изқәаҭыԥ аԥшаара нап аиркит уи имоҭа — амузыкант, апедагог Виктор Абрамиан-Ешба.
Убас, ааигәа иԥшаан аԥсуа револиуционер анышә дахьамадоу аҭыԥ, уи Москва акәхеит.
«Коммунарка» аполигон аҟны агәаларшәагатә ҭӡы, Москва
«КГБ архивқәа рҿы 90-тәи ашықәсқәа ралагамҭазы сани саби зыԥхьара рылшаз адокументқәа рыла, Ефрем Ешба иеихсны дшьын Москва ақалақь, ма област аҟны, нас анышә даҭан арепрессиа зызуыз рзеиԥш нышәынҭраҿы, Бутово аполигон аҟны, мамзаргьы аиланхарҭа Коммунарка азааигәара иҟоу аполигон аҟны. Абри аҵыхәтәантәи аҭыԥ саҭааит сабду ижәла сԥыхьашәозар ҳәа агәыӷра сыманы. Ус иагьыҟалеит. Ф-нызқьҩык инареиҳаны ауаа рыжәлақәа ахьаныз аҭӡаҿы исыԥшааит Ефрем Ешба ихьӡи ижәлеи, иара убас данҭахаз арыцхә: мшаԥы 16, 1939 шықәса», — ҳәа еиҭеиҳәеит Ефрем Ешба имоҭа Виктор Абрамиан-Ешба.
2018 шықәса жьҭаарамзазы Коммунарка аиланхарҭаҿы иҟоу уаанӡатәи НКВД аобиект ҷыда аҟны иаартын Ефрем Ешба игәаларшәагатә ҭӡы.
Ефрем Ешба ибаҟа, Аҟәа, 1973 шықәса
Ахархәара змоу алитература:
Аԥсуа биографиатә жәар.
Гьаргь Ӡиӡариа иочерк «Ефрем Ешба».
Ҭырқәтәыла иҟоу Азинмчра нагӡа змоу Аԥсны Ахаҭарнакра: 25-шықәсатәи аусура аихшьалақәа
Инар Гыцба ихатә архив аҟнытә
Ҭырқәтәыла иҟоу Аԥсны Ахаҭарнакра 25 шықәса рыҩныҵҟала изнысыз амҩеи, аусураҟны ицәырҵуаз ауадаҩрақәеи, имҩаԥнагахьоу апроектқәеи, ԥхьаҟатәи ахықәкқәеи ртәы еиҭарҳәоит еиуеиԥшым ашықәсқәа раан Ахаҭарнакра аиҳабацәас иҟаз.
Аԥсны раԥхьатәи ахада Владислав Арӡынба иаԥшьгарала, 25 шықәса раԥхьа Сҭампыл ақалақь аҟны аусура иалагеит Ҭырқәтәыла иҟоу Аԥсны Аҳәынҭқарра Ахаҭарнакра. Уи аиҳабыс дҟаҵан Владимир Аҩӡба.
Ахаҭарнакра раԥхьатәи аиҳабы — раԥхьатәи аусурамшы иазкны
Ари аҭыԥ аҟны 20 шықәса инареиҳаны аџьабаа збаз Владимир Аҩӡба изы Ахаҭарнакра аусура – иԥсҭазаараҿы акрызҵазкуа хәҭа дуны иазыҟалеит.
Уи аамҭа иара ихаҭа абас игәалашәоит: «26 шықәса раԥхьа, Ахаҭарнакра аартра шықәсык шагыз, Владислав Арӡынба сааԥхьаны исеиҳәеит, абри аҭакԥхықәра ду зцу аус снапы ианиҵарц шиҭаху. Уи аамҭазы Ҭырқәтәыла иҟоу ҳдиаспора ахаҭарнакцәеи сареи аимадара бзиа ҳабжьалахьан, сгәанала, убри азоуп ари аҭыԥгьы зсыдигалаз».
Владимир Аҩӡбеи Кан Ҭаниеи
Ҭырқәтәыла аус иуанаҵы, Владимир Аҩӡба есыҽны ихаирҭәаауан амшынҵа, уи абзоурала, Аԥсны Ахаҭарнакра Сҭамԥыл аартреи, уи ахҭыс дшазыҟази атәы ибзиаӡаны игәалашәоит.
«Иарбанзаалак аус ахацыркра уадаҩуп, аҭакԥхықәра дугьы ацуп. Аха сара сҩызцәа реиԥш, егьысгьы ауаа рацәа адгылара сырҭеит. Уи аамҭазы еиуеиԥшым амаҵурақәа ныҟәызгахьан, уаҟа исоуз аԥышәа акыр исыхәеит ҳәа сҳәар сылшоит. Ҳәарада, схәыцырҭақәа рацәан, аха ус шакәызгьы, ари аус анапыркра сара сзы гәахәара дуун. Раԥхьаӡа иргыланы, хықәкы хадас исыман Ҭырқәтәыла инхо ҳџьынџьуаа Аԥсныҟа рхьарԥшра. Уи азы имҩаԥган аусқәеи, аиԥыларақәа рацәаӡаны», – игәалаиршәоит Аҩӡба.
«Ацҳаражәҳәарҭақәа зегьы Анкара иҟоуп, аха аԥсуаа реиҳараҩык Сҭамԥыл инхоит»
Аԥсны Ахаҭарнакра Сҭампыл аартра машәырны иҟамлаӡеит: ус иӡбеит Владислав Арӡынба ихаҭа. Аҩӡба иажәақәа рыла, Арӡынба иааигеит иузамамкуаз аргумент: «Еилкаауп, ацҳаражәҳәарҭақәа зегьы Анкара ишыҟоу, аха аԥсуаа реиҳараҩык Сҭамԥыл инхоит». Иахьа уажәраанӡагьы Ахаҭарнакра Сҭампыл ауп иахьыҟоу.
2014 шықәсазы Владимир Аҩӡба имаҵураҿы диԥсахуеит Инар Гыцба – Ахаҭарнакраҿы иаԥҵаз атрадициақәа патуқәҵарала ирыцызҵаз арԥыс.
«Сара сҿаԥхьа хықәкы хадас иқәгылан, зхыԥхьаӡара рацәоу ҳдиаспора ахаҭарнакцәеи, рҭоурыхтә ԥсадгьыли реимадара арӷәӷәара, иара убасгьы Аԥсны адәныҟаполитикатә интересқәа раларҵәара. Арҭ ахықәкқәа Ахаҭарнакра аусура ианалага аҽны инаркны иқәыргылақәаз роуп, урҭ иахьазгьы актуалра рымоуп», – иҳәеит Гыцба.
Кавказтәи аибашьра иалаӡыз ргәалашәара Амш иазку агәалашәаратә усмҩаԥгатәқәа, Сҭампыл, 2015 шықәса, лаҵара 21
Инар Гыцбеи Сҭамԥыл иҟоу Урыстәыла аконсул хада Андреи Подиелышеви
Ҭырқәтәыла иҟоу Аԥсны азинмчра нагӡа змоу ахаҭарнак иабжьагаҩ Алиас Асабуеи Ҭырқәтәыла иҟоу Аԥсуа культуратә хеилакқәа рфедерациа ахантәаҩы ихаҭыԥуаҩ Аҭанур Аҟәысбеи, 2015 шықәса
Алиас Асабуа ихатә архив аҟнытә
Акыршықәстәи аус: ауадаҩрақәеи алҵшәақәеи
Ахаҭарнакра акыршықәса еиԥмырҟьаӡакәа имҩаԥнагоит еиуеиԥшым ауснагӡатәқәа: акультуратәи, агуманитартәи ахырхарҭақәа змоу.
«Еиҿаҳкаауан ҳарҿиаратә коллективқәа алархәны еиуеиԥшым аҩаӡара змаз ақәгыларақәеи ахәылԥазқәеи, – еиҭеиҳәоит Гыцба. – Азинмчранагӡа змоу Аԥсны Ахаҭарнакра аусура ашықәсқәа ирылагӡаны Аԥсныи Ҭырқәтәылеи рықалақьқәак аишьаратә еимадара рыбжьаҵан. Иара убасгьы, азҿлымҳара ҷыда рыман аҵарадырратә проектқәа: иахьазы аԥсуа хәыҷқәа ирымоуп алшара Ҭырқәтәыла иреиҳаӡоу аҵариурҭақәа рҟны аҵара рҵарц.
Гыцба убасгьы иазгәеиҭеит иуадаҩыз аамҭақәа шыҟаз. Раԥхьаӡа иргыланы, Аԥсны Ахаҭарнакра еиуеиԥшым аусмҩаԥгатәқәа рылахәра аҿагыларазы Ҭырқәтәыла иҟоу Қарҭ Ацҳаражәҳәарҭа иаԥнаҵоз ауадаҩрақәа роуп зыӡбахә имоу. Аха ус шакәызгьы, Гыцба иусура ахҳәаа ҟаҵо иазгәеиҭеит, Аԥсны Ахаҭарнакра Ҭырқәтәыла қәҿиарала аус ауеит, «иҟанаҵахьоу рацәоуп, агәҭакқәа еиҳагьы еиҳауп» ҳәа.
Ҭырқәтәыла амилаҭтә хьыԥшымреи ахәыҷқәеи Рымш иазку аныҳәаҟны аԥсуа делегациа официалла ралахәра, 2015 шықәса, мшаԥымза 23
Аимадара арӷәӷәара, Аԥсны аинтересқәа раларҵәара
17 ԥхынгәымзазы ҵыԥх Инар Гыцба иҭыԥ аҟны дааиуеит Вадим Ҳаразиа, иахьа уажәраанӡагьы Ҭырқәтәыла иҟоу Аԥсны Ахаҭарнакра еиҳабыс иҟоу.
25 шықәса раԥхьа еиԥш иахьагьы Ахаҭарнакра аҿаԥхьа ихадоу хықәкқәас иқәгылоуп ҩба: Ҭырқәтәыла иҟоу аԥсуа диаспора амадара арӷәӷәареи, Аԥсны адәныҟаполитикатә интересқәа Ҭырқәтәылатәи Ареспубликаҿы раларҵәареи.
Вадим Ҳаразиа иажәақәа рыла, иахьазы Ҭырқәтәыла инхоит 500 нызқьҩык инареиҳаны аԥсуа диаспора ахаҭарнакцәа, убри азы акырзҵазкуа акакәны иҟоуп рҭоурыхтә ԥсадгьыли дареи реимадаразы активла аусура. Уи аганахьала имҩаԥгахьоу апроектқәагьы рацәоуп.
«Ҳәарада, иҟоуп ауадаҩрақәагьы, аха иҭышәынтәалахьоу ҳԥозициеи, Ҭырқәтәыла иҟоу Аԥсуа Федерациеи, Адунеизегьтәи аԥсуа-абаза конгресси, Ҭырқәтәылатәи Апарламент аҟны аус зуа ҳҩызцәеи рыбзоурала аус ҳуеит, апроектқәа наҳагӡоит, иҿыцу ахықәкқәа ҳҿаԥхьа иқәҳаргылоит», – иҳәеит Ҳаразиа.
Аконгресси Аԥсуафеди аус рыцура далацәажәо, Ҳаразиа иазгәеиҭеит, уажәааигәа, раԥхьаӡакәны ишымҩаԥысыз Кавказтәи акультуратә центрқәа Рфедерациа аԥылара. Уи аиқәшәара аҳәаақәа ирҭагӡаны акрызҵазкуаз аиқәшаҳаҭрақәа рыдкылан, иара убасгьы иалацәажәеит ԥхьаҟатәи русеицура.
Вадим Ҳаразиеи Есқьишеҳир ақалақь ахада Аҳмеҭ Атачи
Аԥсны адәныҟатәи аусқәа рминистр Даур Ақаҩба Ҭырқәтәыла иаҭаара
Ахаҭарнакра иахьазы имҩаԥнаго аусқәа дырзааҭгыло, уи аиҳабы еиҭеиҳәеит аҵарадырра аганахь ала ирымоу апроект ала, Аԥсны ашкол иалгаз ахәыҷқәа алшара шрымоу Анатолиатәи ауниверситет (Ҭырқәтәыла иреиҳаӡоу ауниверсит — аред.) аҟны рҵара ацҵара. Ҳаразиа иажәақәа рыла, «аҵариурҭа аиҳабыра азыхиоуп ауниверситет афилиал Аԥсны аартра, уи азҵаара Аԥсны аиҳабыра рахь инашьҭуп, хара имгакәагьы рҭак ҳазыԥшуп».
Вадим Ҳаразиеи Анатолиатәи ауниверситет аректор Шафак Ертани реиԥылара
Вадим Ҳаразиа Сҭамԥыл иҟоу Урыстәыла Аконсулра хада имҩаԥнагаз аныҳәатә адкылараҿы
Ҭырқәтәыла иҟоу Аԥсны Ахаҭарнакра анаԥҵаз аҽны инаркны еиуеиԥшым ауадаҩрақәа ирхысхьеит, еиҳаракгьы раԥхьатәи ашықәсқәа рзы — иара аԥҵан 1994 шықәсазы, Аԥсны Аџьынџьтәылатә еибашьра анеилга ашьҭахь шықәсык ааҵуаны. Акгьы иазхьамԥшкәа иахьа уажәраанӡа активла аусура иаҿуп, Ахаҭарнакра аԥҵара аԥшьызгаз Аԥсны раԥхьатәи ахада Владислав Арӡынба игәыӷрақәеи игәазыҳәарақәеи аԥсҭазаара иаларҵәо.
Вадим Ҳаразиа Адиаспора Ҭырқәтәыла Инар Гыцба
Ҭырқәтәыла иҟоу Аԥсуафед аиҳабы Аҭанур Аҟәысба: ҳмилаҭ аиқәхара азҵаара ықәгылоуп
Вадим Ҳаразиа: адиаспора ҳацырхырааны мацароуп аԥсуа культура аиқәырхара шҳалшо
Адунеизегьтәи аԥсуа-абаза конгресси Аԥсуафеди русеицура аплан иалацәажәеит Ҭырқәтәыла
Аконгресси, Аԥсуафеди, Кавфеди Ҭырқәтәыла имҩаԥысыз аусуратә еиԥыларақәа реихшьаала ҟарҵеит
«Имариоума зегьы рзыҳәа иахьа хәлаанӡа абылра?»: Таиф Аџьба 80 шықәса ихыҵра иазкны
Хәажәкыра 11 рзы Аԥсны хәыҷи-дуи бзиа еицырбо апоет Таиф Аџьба иԥсы ҭаны дыҟазҭгьы 80 шықәса ихыҵуан. Ажәлар ргәалашәараҿы иара иԥсы ҭаны даанхоит, ицәаҳәақәагьы наунагӡа иажәуам, иԥсуам. Ииашаҵәҟьаны жәлар ирпоету Таиф Аџьба ииубилеи инадҳәаланы АААК аинфопортал иара изку аочерк азнархиеит.
Иналукааша аԥсуа поет Таиф Аџьба сынтәа 80 шықәса ихыҵраны дыҟан. Иара ицәаҳәақәа «Анцәа иҟынтә иаауеит» ҳәа рзырҳәоит. Иара ипоетикатә стиль, иажәеинраалақәа ирыҵоу амузыка уҳәа рыла аԥхьаҩцәа иаразнакала ихыихит. Аха апоет алахьынҵа цәгьа иԥеиԥшын.
1939 шықәса, хәажәкыра 11 рзы ахшара рацәа иахьрызҳауаз, ахьхьаџьаҳәа иҟаз Шьаадаҭ Аџьба иҭаацәараҿы диит аԥа Таиф.
«Абри аԥсуа ҭаацәараҿы иааџьоушьаратәы зегьы аматематика бзиа ирбон, – ҳәа еиҭалҳәоит апоет иуа (иԥшәмаԥҳәыс лаҳәшьа – аред.), уи ибаҩхатәра лымкаала ҳаҭыр ззақәу ажурналист Елеонора Коӷониаԥҳа. – Иашьцәеи иаҳәшьцәеи зегьы аҵара бзианы ирҵон, Таиф ихаҭа иакәзар, ашкол даналгалак Аҟәатәи аҳәынҭқарратә пединститут афизика-метаматикатә факультет дҭаларц игәы иҭан».
Таиф Аџьбеи иԥшәмаԥҳәыс Римма Коӷониеи
Таиф Аџьбеи, Ирина Коӷониеи, Таиф иԥҳа Алисеи
Аха Таиф физмат дзымҭалакәа аррахь иԥхьеит. Аррамаҵура ихганы данаа, 1962 шықәсазы Таиф Аџьба дҭалоит хыхь зыӡбахә ҳхәаз аинститут афилологиатә факультет, анемец бызшәа аҟәшахьы. Анемец бызшәа ицәгьамкәа аҵара илшеит, уи иабзоураны анаҩс иара анемец поетцәа ражәеинраалақәа аоригинал абызшәала дрыԥхьон, иагьеиҭеигон. Аинститут аҟны иҵара аныхиркәша ашьҭахь аусура далагоит ашәҟәҭыжьырҭа «Алашара» аҟны (Аԥснытәи АССР иатәыз агазеҭқәеи ажурналқәеи рҭыжьырҭа – аред.).
Апоет иажәеинраалақәа раԥхьаӡа акәны акьыԥхь рбеит данстудентыз ашықәсқәа раан. Раԥхьатәи иҩымҭақәа реизга «Ажәеинраалақәа» ҭыҵит 1968 шықәсазы.
«Апоет аклассикатә жәеинраалеиҿартәышьа атрадициақәа дрықәныҟәон; ирҿиамҭақәа адекларативтә ҟазшьа рымаӡам, иудхало иҟаӡам. Ауаҩытәыҩсатә ԥсҭазаара иузаҟәымҭхуа иацу ацәырҵрақәа дрылацәажәоит. Илирика ҷыдаҟазшьас иамоуп – амузыкалра, иажәаҳәа даара иԥшӡаны еиҿкаауп», – ҳәа иҩуеит Таиф Аџьба изкны афилологиатә ҭҵаарадыррақәа рдоктор Виачеслав Бигәаа.
«Аныҳәаԥхьыӡи» апоет игәынхәҵысҭеи
1979 шықәсазы иҭыҵит Аџьба иалкаау иажәеинраалақәа реизга «Аныҳәаԥхьыӡ», уи еиднакылеит апоет иреиӷьыз ирҿиамҭақәа. Таиф иԥсы ахьынӡаҭаз апоезиа аганахьала деизҳауан, иҿыцу адыррақәа раиура дашьҭан. 1983-1985 шықәсқәа рзы Москва, Горьки ихьӡ зху алитературатә институт аҟны иаԥҵаз Иреиҳаӡоу алитературатә курсқәа дырҭаауан.
Ирҿиараҿы аҭыԥ ду ааныркылоит ахәыҷтәы жәеинраалақәа.
«Таиф Аџьба даԥсаны изуҳәар ауеит аԥсуа хәыҷтәы литература аклассик ҳәа. Иара икалам иҵыҵит хыԥхьаӡара рацәала ахәыҷтәы жәеинраалақәеи алакә-поемақәеи, урҭ ашколқәра иаҵанакуа ахәыҷқәеи аиҵбацәеи даара ргәы иақәшәеит, иагьрылаҵәеит», – ҳәа иҩуеит афилологиатә ҭҵаарадыррақәа ркандидат Валентин Коӷониа.
Таиф Аџьба иажәеинраалақәак уанрыԥхьо, апоет гәынхәҵысҭала иԥеиԥш шиныруаз атәы уазҳәаша ацәалашәара умоурц залшом. Ас еиԥш анырра зылшо абаҩхатәра иашаҵәҟьа Анцәа излаиҵаз апоетцәа дуқәа роуп. Убас, Елеонора Коӷониаԥҳа иазгәалҭоит, ажәеинраала «Атыша ахықәан», Аԥсны Аџьынџьтәылатә еибашьра алагараҵәҟьа акыраамҭа шагыз иаԥиҵеит, аха «иахьатәи ҳаԥсҭазаара дагәылаԥшны иҩызшәа ауп ишыҟоу» ҳәа. Абар уи ажәеинраала ацыԥҵәаха:
Ҳахьынӡаҟоу(ҳаҟазар!) – ҳаҟоуп абас!
Таиф Аџьбеи апоетесса Нелли Ҭарԥҳаи
«Таиф ипоезиа аиҭагара алшоит, аха зегьыҵәҟьа еиҭаҵӡом»
Таиф Аџьба аԥсуа бызшәахьы еиҭеигон Пушкин, Тиутчев, Лермонтов, Блок уҳәа реиԥш иҟоу еицырдыруа апоетцәа дуқәа ражәеинраалақәа. Иара ихаҭа иажәеинраалақәагьы еиҭаргақәахьеит. Аурыс бызшәахьы еиҭагоу иажәеинраалақәа рахьтә реиҳа иманшәалахаз ирхырԥхьаӡалоит апоет қәыԥш Алина Жьиԥҳа иҟалҵаз Таиф Аџьба иажәеинраала «Амра ссируп аҭашәамҭаз» аиҭага. Абас игеит урыс бызшәала зегьы еицырдыруа Таиф ицәаҳәақәа:
«Таиф ипоезиа аиҭагара алшоит, аха зегьыҵәҟьа еиҭаҵӡом, – ҳәа лусумҭа дахцәажәоит аиҭагаҩ, – насгьы иарбанзаалак апоезиа аиҭагараан еиԥш, араҟагьы ацәыӡқәа ҟамлар ауӡом. Сҩызцәа реиҳа исықәманшәалахеит ҳәа ирԥхьаӡаз абри аиҭага сара иагу рацәаны избоит, аха ус акәзаргьы, сҽазысшәеит аҵаки аритми рынахысгьы, зегь реиҳа ихадоу – Таиф идоуҳа аиқәырхара».
Алина Жьиԥҳа илҳәеит Таиф Аџьба бзиа илбо аԥсуа лирикцәа дшыруаӡәку, иара «даара иҵаулоу, згәы ҭыӷьӷьаау, аханатә згәыбылра укуа поетны» дышихәаԥшуа. Аԥсуа литературатә бызшәа асахьаркра арҿиараҿы илагала дууп ҳәа лыԥхьаӡоит аиҭагаҩ.
«Сара сабиԥара иаҵанакуа аҿар аӡәырҩы реиԥш, схәыҷра шықәсқәа раахыс Таиф Аџьба иажәеинраалақәа сҿыҵакын. Санеизҳа, илирика еилсырго саныҟала, поетк иаҳасабала схазы даасыртит. Таиф Аџьба илахьынҵа шицымныҟәазгьы, аамҭа хьанҭақәа дшырхаанхазгьы, сара агәра згоит дахьынӡаҟаз насыԥ иманы дынхон ҳәа, ирҿиаратә ԥсҭазаараҿы насыԥ иман. Избан акәзар иажәеинраалақәа зегьы ԥхаррак рхылҵуеит, угәаҵа дырлашоит: агәкаҳара шамахамзар иҟазшьамызт, ус иҟоу цәаҳәақәак уԥылозаргьы, зегь акоуп, хараӡа иҟоу гәыӷрак ацәаара уахьирԥшуеит».
Таиф Аџьба инапылаҩыра (аиқәаҵәа)
«Акониуктура зҽазымҭоз» апоет хатәра
Апоет иуаҩышьеи, раԥхьатәи реиԥылара шыҟалази лгәалалыршәоит Елеонора Коӷониаԥҳа.
«Раԥхьаӡа акәны Таифи сареи ҳанеиқәшәоз сара схәыҷын, – еиҭалҳәоит лара. – Ахәбатәи акласс аҿы аҵара анысҵоз зны сычмазаҩхеит. Саҳәшьеи Таифи еибагеижьҭеи рацәак ҵуамызт. Ахәылбыҽха аҩны данааи, сара уа сшыҟаз издыруамызт. Ауада дааҩнашылеит хаҵа аукы, иааигны, ацилиндр ихан, дыԥшызар: ӡӷабк дышьҭоуп. Гәыбзыӷрала зҵаарақәак аасиҭеит, аха сара аҭак ҟасҵомызт, сыԥхашьон. Асовет Еидгыла абызшәақәа зегь рыла дсацәажәеит, аха сара ҿысҭуамызт».
Елеонора Коӷониа усҟан Таиф иажәеинраалақәа рыԥхьара далагахьан. Зынгьы лабҿаба дылбахьан лқыҭа Кәтол аклуб аҿы данықәгылоз. Иажәеинраалақәа ирылхны ирҳәоз ашәақәагьы ҿырҳәала илдыруан, лара аҵара ахьылҵоз ашкол аҿы урҭ ашәақәа зегьы бзиа ибаны ирҳәон.
Елеонора Коӷониаԥҳа иазгәалҭоит, Таиф Аџьба «акониуктура зҽацәызыхьчоз» поетын ҳәа.
«Иара асовет аамҭазы дынхон, аха ирҿиараҿы иуԥылом апартиеи, асистемеи ирзышәаҳәо жәеинраалакгьы, – лҳәоит лара. – Аӡәы идҵала дыҩуамызт. Уи поезиоуп ҳәагьы иԥхьаӡомызт – асовет еиҳабыреи, акомсомоли ргәы иақәшәо ажәеинраалақәа. Убри азоуп аиҳабыраҿы рацәак дзырымшаҭозгьы. Аиҳабыра рзы «имодоу» поетмызт Таиф. Гәлиа ихьӡ зху апремиа ианашьарагьы дахаанымхеит, уимоу иԥсы ахьынӡаҭаз зныкгьы апремиа аиуразы дықәдмыргылацызт. Аиҳабыра «бзиа ирбоз» арҿиаҩцәа дырхыԥхьаӡаламызт ажәакала».
Таиф ажәеинраалақәа ихәыцуамызт, ицәаҳәақәа Анцәа иҟынтә иаауан – лҳәоит Коӷониаԥҳа.
«Ас еиԥш ажәеинраалақәа иаауҭахны, ус баша улатәаны иузеиҿартәаӡом, иара ишиашоу акосмос дадҳәалан, уантә лассы-лассы игениалтәыз ацәаҳәақәа изааиуан ҳәа сгәы иаанагоит», – азгәалҭеит лара.
Витали Амаршьан, Белла Ахмадулина, Таиф Аџьба
Таиф Аџьба ирҿиаратә хәылԥазы
«Ҭынч дынхон, ажәеинраалақәа иҩуан»
Аиашара, агәаартра, аԥсыцқьара, ақьиара – абарҭ ракәын ихадароу ҟазшьақәас Таиф Аџьба илаз.
«Ахаан аӡәы диҵашьыцуамызт, аӡәы изы ажәа кьаҳәк имҳәацызт, џьара дгәарымҭеит, ма аинтервиу имрымхит ҳәа хьаас икымызт, машәырлагьы ихаҿы иааиуамызт сымшира азгәашәҭ ҳәа аҳәара аҟаҵара, аорденгьы даҳәомызт, акгьы даҳәомызт, ҭынч дынхон, ажәеинраалақәа иҩуан», – ҳәа еиҭалҳәоит апоет иԥшәмаԥҳәыс лаҳәшьа.
Таиф Аџьба ирҿиара аҭҵааҩцәа иазгәарҭоит, аибашьра аламҭалазтәи ашықәсқәа раан апоет еиҳа имаҷны дыҩуан ҳәа, арҿиаратә ааҭгыларақәа ҟаиҵон.
Аԥсны Аџьынџьтәылатә еибашьра аналага, Таифи иԥҳәыс Риммеи аӷа инапаҿы иааигаз Аҟәа ақалақь ианалаха, иара ихаҭа ишазгәеиҭаз еиԥш «апоезиа зынӡа дацәҟьалеит», еицырдыруа афоризм ишаҳәо еиԥш: «абзарбзанқәа аҟәҟәаҳәа ахы анҭарҵо – амузақәа ҿырҭуам». Апоезиа ахаҭыԥан Таиф амшынҵа аҩра далагеит: есыҽны ианиҵон ақалақь аҿы имҩаԥысуаз ахҭысқәа ртәы – иара ихаҭеи, иуацәеи, иҩызцәеи, игәылацәеи зыниоз.
Таиф Аџьбеи аԥсуа быргцәеи
«Бзиала иаҳзырша!..»: апоет хәы змаӡам имшынҵа
Таифа Аџьба имшынҵа кьыԥхьын аибашьра анеилга ашьҭахь, 1994 шықәсазы, хьӡысгьы иаиуит реиҳа лассы-лассы ианҵамҭақәа злахиркәшоз афраза «Бзиала иаҳзырша!..». Ари амшынҵа документуп – уи аамҭа ахлымӡаахрақәа зныԥшуа хәы змаӡам аинформациа ҵабырг еидызкыло (ақырҭуа еибашьцәа Аҟәа рнапаҿы иҟан аибашьра раԥхьатәи амшқәа инадыркны 1993 шықәса, цәыббрамза 27 рҟынӡа – аред.).
Раԥхьаӡатәи ианҵамҭақәа руак аҿы Таиф Аџьба иҩуан абас: «Иахьа Аԥсны зҭагылоу адрама сахьаркырала аарԥшра мышкызны иаиуп уеизгьы. Аҭоурых – ҭоурыхуп, ицәгьа-ибзиа иааҟало зегьы гәынкылатәуп, ианҵалатәуп».
Усҟантәи Аҟәа ақалақь – есыҽны аԥсуа уаҭахқәа ахьдырҳәуаз, ауаа ршәаны иахьрымаз, ача есааира иахьмаҷхоз, уажәы-уажәы алашара ахьдырцәоз, аӡы акәзар – лассы-лассы иахьааныркылоз, ақалақь анҭыҵ аумақәа мҩаԥысуеит ҳәа апаника аҟаҵаразы ана-ара ауҳәан-сҳәанқәа ахьдәықәырҵоз – абри зегь иалаханы иҟаз Таиф Аџьба уажәи-уажәи урыстәылатәи ателеканалқәа рыла ицоз аинформациатә дырраҭарақәа «Вести», «Итоги» дырзыԥшын. Урҭ рҟынтә амаҷ иадымхаргьы итәылаҿы иҟоу-иану жәабжь иашак иаҳарц азы.
«Аԥсуаа саазықәшәалак зегьы ргәы каҳаны иҟоуп. Даара сацәшәоит ҳара-ҳара ҷан-ҷаны ҳаибакыр ҳәа. Амилаҭ иаадырԥшыроуп аҟәышра, иаҳагьы рҽеиладырҵәароуп. Ҳкурс хада – ахьыԥшымра азықәԥара ҳақәныҟәалароуп. Аҭагылазаашьа иақәыршәаны атактика еиҭакзар ауеит. Еиқәырхатәуп ҳаԥсуа парламент Арӡынба дшахагылоу. Уи ида сара дызбом уажәазы Аԥсны арыцҳара иалазмырӡша даҽа хадак. Мчла ҳаҵахеит. Хшыҩла ҳаҵахар ауп арыцҳара – ҳажәлар ықәӡаар ауеит. Ҳаидгылара, ҳаибаҭахра еиқәырхатәуп. Иахьазы арыцҳара аӡәгьы ихҭнаҳҟьоит ҳәа ҳаламгароуп, ҳара-ҳара ҳгәы еихшәо, ауаҩра ҳцәыӡуа аҟынӡа ҳнанамгароуп.
Иналаршә-ааларшәны еиҿахысуеит.
Анцәа бзиала ҳзырша!» — ҳәа иҩуеит Таиф имшынҵаҿы.
Таиф Аџьба имшынҵа «Бзиала иаҳзырша!» ацәа
Таиф Аџьба имшынҵа «Бзиала иаҳзырша!» актәи, аҵыхәтәантәи адаҟьақәа
«Сыблала избоит аԥсуаа ирыхҭырго»
Таиф Аџьбеи Римма Коӷониаԥҳаи рхәыҷқәа – Алисеи Алиаси – рани раби ирыцны ақалақь аҿы итәамызт усҟан, Аҷандара ақыҭараҿ иҟан (апоет иқыҭа гәакьа, Гәдоуҭа араион ахь иаҵанакуа – аред.). Таиф имшынҵаҿы ихьааигоит урҭ рбашьак ахьимам азы, амаҭәа ԥхақәа мгакәа иахьцаз џьара хьҭак рыламландаз ҳәа дӷьаҵәы-ӷьаҵәуеит, аха урҭқәа зегь реиҳа гәыҵхас имоу ажәлар рԥеиԥш ауп: аԥсуаа ирлахьынҵахои, Аԥсны еиқәхарымашь ҳәа дхәыцуеит.
Убри аамҭазы аӷа имацәаз иҭакыз ақалақь аҿы анхара еиҳа-еиҳа ицәгьахо иалагеит.
Абар Таиф анаҩстәи ианҵамҭаҿы ииҩуа: « Амашьынақәа ирҭатәаны иалоуп абџьар зку ауаа – аформа зшәугьы изшәымгьы. Макьана арҳәрақәа ирҿуп ишырҿыц, ашәарҭа шыҟац иҟоуп, амҩақәа макьана иаартым. Ашәахьанӡа амҩақәа аартны еиҭанеиааишьак шԥаҟамлари ҳәа сгәыӷуеит. Арҭ ахымш-ԥшьымш ача аԥыхьашәара цәгьахеит, мгьалк-егьик ала амла ҳҽаҳаргом, агәылацәагьы ҳацхраақәоит. Аинформациақәа телевизорла иҳауа рыгәрагара уадаҩуп. Ақырҭуа пресса усгьы ҳгәы аҭаԥҽроуп хықәкыс иамоу. Дара ақырҭқәагьы русқәа ҽеим».
Иџьоушьап амала, абас иуадаҩыз аҭагалызаашьаҿгьы Таиф дахьхәны дыҟамызт ақалақь дахьалахаз. Имшынҵа иаԥхьо агәаанагара имоурц залшом, апоет изылхыз миссианы иԥхьаӡон ҳәа абарҭқәа зегьы иблала иахьибаз, аӷа игьангьашрақәа шаҳаҭс дахьроуз – убри ала иара аӷа даҿаԥиҽуан.
«Аҟәа сахьаанхаз ганкахьала ибзиоуп, сыблала избоит Аҟәеи уи иаланхо аԥсуааи ирыхҭырго. Ари зыблала изымбо, изхызымго еиҭаҳәашьа имам, убысҟак игәыҭшьаагоуп», – ҳәа иҩуеит иара.
Апоет убас илахь иангәышьан, зыӡбахә имаз ахлымӡаахрақәа зегьы иара ихаҭа ихҭигарц. 1992 шықәса, жьҭаара 9 рзы ақырҭуа гвардиауаа иареи даҽа ԥшьҩык аԥсуааи дәылганы иргеит, иахьыкәу уаҩы изымдырӡакәа. Аҵыхәтәан иԥсы ҭаны дызбаз иԥшәмаԥҳәыс Римма Коӷониаԥҳа лоуп. Иара даныргоз ацәалашәара бааԥс роуит аҩыџьагь, аха лгәы ааирӷәӷәеит, ҳрыԥсахуазар акәхап ҳәагьы леиҳәеит. Уи аахыс иара хабарда дыбжьаӡит ҳәа дыԥхьаӡоуп.
2016 шықәсазы иаԥҵан Таиф Аџьба ихьӡ зху алитературатә премиа. Иара ипоезиа алаҵәара бзиа амоуп аҿар рыбжьара, иажәеинраалақәа рдыруеит, бзиа ибаны ирыԥхьоит. Таиф Аџьба ииашаҵәҟьаны Жәлар дырпоетуп, иԥсы ахьынӡаҭаз уи аҩыза ахьӡ официалла ишихҵамызгьы.
Таиф Аџьба дахьынхоз аҩны икыду амемориалтә ӷәы
Таиф Аџьба имшынҵа «Бзиала иаҳзырша»
Таиф Аџьба иажәеинраалақәа реизга «Иалкаау» азы Валентин Коӷониа иаԥхьажәа, 2011 шықәса.
Агәамч аӡрыжәреи аиааира аҽазышәареи: апрофессионалцәа Аԥсны зхы иақәиҭу аиқәԥара аҿиара иазкны
Апрофессионалтә қәԥаҩцәа АААК аинфопортал иазеиҭарҳәеит иахьазы Аԥсны зхы иақәиҭу аиқәԥара спорт хкык аҳасабла аҿиара ишаҿу, уадаҩрақәас аҿаԥхьа иқәгылоу, перспективақәас иамоу, иара убасгьы дара рхатә спорттә ԥышәа атәы.
Зхы иақәиҭу аиқәԥара ианакәзаалак Аԥсны бзиа ирбон, ашьапылампыли, акаратеи, абокси инарываргыланы. Иахьазгьы аиқәԥаратә залқәа ҭәуп: ақәԥаҩцәа ишхәыҷу нахыс аҽазыҟаҵарақәа ирылагоит, анацәеи абацәеи рхәыҷқәа гәахәарала, Анцәа иџьшьаны, Аԥсны зхыԥхьаӡара маҷым азыҟаҵаҩцәа рнапы ианырҵоит. Ҳтәылаҿы зхы иақәиҭу аиқәԥара иацу иара ахатә уадаҩрақәа инарываргыланы иамоуп узықәгәыӷша аперспективақәагьы. Уи раԥхьаӡа иргыланы изыбзоуроу азыҟаҵаҩцәа ахәыҷқәа ирыларааӡо агәамчи, ахьамҵреи, аиааира аҽазышәареи роуп.
«Саб, Денис Царгәыш еиԥш сҟалар сҭахуп»
2012 шықәса, Лондонтәи Аолимпиада. Аԥсуаа зегьы ргәы хыҭ-хыҭуа ҳџьынџьуаҩ, Гәдоуҭатәи арԥыс Денис Царгәыш даиааиндаз ҳәа ахәмаррақәа ирыхәаԥшуан. Иара маҷк деиқәымшәеит, Аолимпиатә хәмаррақәа – 2012 рҟны аџьаз медал игоит.
Аха уигьы қәҿиара дуӡӡан. Уи нахыс ихьӡ ажәлар ирылаҵәеит: Аԥсны ақалақьқәа зегьы рҟынтә аҷкәынцәа «Саб, Денис Царгәыш еиԥш сҟалар сҭахуп» ҳәа, аспортзалқәа рахь рхы дырхеит, зхы иақәиҭу аиқәԥара аҽазыҟаҵаразы еиҳагьы агәаҳәара рызцәырҵны.
Машәырӡам, лахьынҵоуп
Ахра Ҵәыџьба диит Аҟәа, даныҳәыҷыз нахыс цәала-жьыла дыӷәӷәаӡа дыҟан. Амчи, аилҟьареи, аспорт азҟазареи ишьа-ида иалан. Дышқәыԥшыз нахыс аспорт аҿы ақәҿиара аиура иҽазишәон: акробатикеи, каратеи рышҟа дныҟәон, аха иҩызцәеи иқәлацәеи есқьынгьы иарҳәон ақәԥара иҽазикыр, ихы бзианы изаарԥшуеит ҳәа. Ус иагьыҟалеит.
Иахьазы Ахра ихыҵуеит 24 шықәса, аха уажәнатә ирҳахьеит ақәԥареи, азыҟаҵареи рганахьала аԥышәа ду. Араҟа иазгәаҭатәуп аспортсмен азыҟаҵара аус дшазнеиз. Ахра ихаҭа иҿазыҟаиҵон Москва Аолимпиатә резерв аҟны, аха аԥсҭазаараҿы ишыҟалало еиԥш, амашәыр иахҟьаны ахәахәара иоуит. Уи амшала ихатә спорттә кариера уа иҿахҵәоит. Аха ари ахҭыс аспортсмен иҿаԥхьа иаанартуеит иҿыцу амҩа: Ахра Ҵәыџьба иус дацәхьамҵит, ахәыҷқәа рзыҟаҵара иҽазикит, абар уажәшьҭа хәышықәса ҵуеит уи аус қәҿиарала даҿуижьҭеи.
«Иналукааша спортсменс уҟалар уҭахызар, абаҩхатәра мацара заҵәык маҷуп, агәамч умазароуп, аус уацәаашьар ҟалаӡом, аиааира уҽазушәозаруп», – иҳәоит Ахра Ҵәыџьба.
«Аԥсны аиқәԥара аҩаӡара ҳаракуп, абаҩхатәра злоугьы рацәоуп»
Азыҟаҵаҩ гәаартыла ишиҳәаз ала, иазыҟаиҵахьоу ахәыҷқәа зегьы рхыԥхьаӡара игәалашәом. Иахьазы иара игәыԥ аҟны рҽазыҟарҵоит 25-ҩык аҷкәынцәа, урҭ рыҟнытә қәрала иреиҵбаӡоу ирхыҵуеит 5-шықәса, иреиҳабӡоу – 15 шықәса.
«Аԥсшьарамшқәа аламҵаӡакәа есыҽны ҳҽазыҟаҳҵоит. Ҳара ҳтәылаҿы аиқәԥара аҩаӡара ҳаракуп, абаҩхатәра злоугьы рацәаҩуп. Ацхыраара ду ҳаиҭоит Адунеизегьтәи аԥсуа-абаза конгресс Иреиҳаӡоу Ахеилак ахантәаҩы Мусса Егзакь. Аԥсны азыҟаҵаҩцәа зегьы руалафахәы ахәҭак иара иоуп изшәо, убасгьы ацхыраара ҳаиҭоит иҷыдоу аспорттә маҭәахәқәа раахәараҿы», – иҳәоит Ахра Ҵәыџьба.
Зхы иақәиҭу аиқәԥара ԥхьаҟатәи аԥеиԥш далацәажәо, Ҵәыџьба иазгәеиҭеит, Аԥсны ишырацәаӡоу абаҩхатәра бзиа злоу, аҽазыҟаҵара иацәымаашьао, зхықәкы анагӡаразы аҽазышәара змоу аспортсменцәа, иара убасгьы ишмаҷым урҭ адгылара рызҭо ауаа.
«Иахьазы Аҟәа иаҳамоуп аспортзалқәа, уахь иныҟәо ахәыҷқәа рацәоуп. Аҭагылазаашьақәа зегь аԥҵоуп аҽазыҟаҵарақәа рзы. Ус шакәугьы, дарбанзаалак аспортсмен ипрофессионалтә ҩаӡара аизырҳаразы итәыла анҭыҵ имҩаԥысуа аицлабрақәа ихы рылаирхәлароуп. Аха ацарақәа-аарақәа еснагь изалыршахом, афинанстә зҵаара иахҟьаны.
Гәдоуҭа – «ақәԥаҩцәа реиҵааӡарҭа»
«Азал аҟны аҽазыҟаҵареи, Аԥсны аҩныҵҟа мацара ақәгыларақәеи рыбзоурала иҳаракӡоу аихьӡарақәа раагара алымшар ҟалап», – иҳәоит иара.
Адам ихаҭа ақәԥара иҽазикит быжь-шықәса шихыҵуаз, иахьа уажәраанӡагьы бзиа иибо аус дацәхьаҵуам. Еиуеиԥшым жәларбжьаратәи аицлабрақәа рҟны аиааира згахьоу азыҟаҵаҩ игәалаиршәоит ари аспортхк аҟны раԥхьатәи ишьаҿақәа шыҟаиҵаз. «Исхыҵуан 15 шықәса. Перм имҩаԥысуан Урыстәыла ачемпионат. Усҟаназы раԥхьаӡакәны абас еиԥш зыҩаӡара ҳараку аицлабра ҳхы алаҳархәуан. Уаҟа сара аиааира сзымгеит, аха аԥышәа ду соуит».
Адам изы акырзҵазкуа раԥхьатәи иааираны иҟалеит 2009 шықәсазы имҩаԥысуаз хынтә раан Аолимпиатә чемпионс иҟалахьаз Александр Медведев ихьӡ зху Жәларбжьаратәи ақәԥаҩ қәыԥшцәа рыбжьаратәи атурнир «Медвежонок» аҟны актәи аҭыԥ агара.
Азыҟаҵаҩ излаиԥхьаӡо ала, Гәдоуҭа ақалақь – «ақәԥаҩцәа реиҵааӡарҭа» ҭыԥуп: шықәсык аҩнуҵҟала Гәдоуҭа имҩаԥгахоит еиуеиԥшым аицлабрақәа ааба. Цәеиба иазгәеиҭеит, ацхыраара шрынаҭо Гәдоуҭатәи Аспорттә Еилакы, зхы иақәиҭу ақәԥаразы Афедерациа, Аԥсны аҵара аминистрра, иара убасгьы АААК Иреиҳаӡоу Ахеилак ахантәаҩы.
Аспорти аԥсҭазаареи рҟны аиааира агара
Адам игәыԥ аҟны рҽазыҟырҵоит 20-ҩык ахәыҷқәа, хәышықәса инаркны 13 шықәса рҟынӡа зхыҵуа. Аҽазыҟаҵарақәа шамахамзар есыҽны имҩаԥысуеит.
«Сара сгәыԥ аҟны, ирацәаҩуп сзыҳәом, аха иҟоуп даараӡа абаҩхатәра злоу ахәыҷқәа, ҳаԥхьаҟа ақәҿиара дуқәа раагара зылшаша», – иҳәоит Цәеиба.
Ҳара ҳахь иныҟәо зегьыҵәҟьа зымчемпионхаргьы, ма испортсменцәа хьӡырҳәагақәаны иҟамларгьы, зегь акоуп зхәыҷаахыс аспорт знапы алаку дарбанзаалак «дыԥхасҭаҳом», аԥсҭазаараҿы ак илҵуеит ҳәа иԥхьаӡоит атренер.
«Аспорт цәеижьла уахьарӷәӷәо адагьы, ухәыцшьа арҵаулоит, уаӡрыжәуеит», – ҳәа агәра ганы дыҟоуп иара.
Аԥсны зхы иақәиҭу аиқәԥара акыршықәсатәи аҭоурых амоуп. Ари аспорт хкы аҿиара аиуит Аԥсны Аџьынџьтәылатә еибашьра ашьҭахьҵәҟьагьы: ҩаԥхьа иаатуа иалагеит аҽазыҟаҵаратә залқәа, азныказы аҭагылазаашьақәа зынӡа ишыхьанҭазгьы арԥарацәа аҽазыҟаҵарақәа рахь иныҟәон, ибжьарыжьуамызт. Аԥсыуала ақәԥара иаанаго – агәамч аизырҳароуп, ус анакәха аиааирақәа ҟамларц залшом аспорт аҿеиԥш, аԥсҭазаара аҟынгьы.
Виачеслав Чрыгба: сызнысыз аԥсҭазааратә мҩа сгәы азҭоуп ҳәа сҳәартә сыҟоуп
Аԥсны уаанӡа Адәныҟатәи аусқәа рминистрс иҟаз, афилологиатә ҭҵаарадыррақәа рдоктор, апрофессор, АААК Иреиҳаӡоу ахеилак алахәыла Виачеслав Чрыгба 60-шықәса ихыҵра аламҭалазы Аконгресс аинфопортал иазеиҭеиҳәеит изанааҭ алхра шыҟалаз, иҭҵаарадырратә усуреи, Европа алекциақәа дышрыԥхьои, иԥсҭазааратә мҩеи ртәы.
— 60 шықәса — ауаҩы иԥсҭазаараҿы ҳәаак иаҩызоуп, дзыхьӡахьоу ааидкыланы зеиԥшла лкаақәак аныҟаиҵаша. Иахьазыҳәан шәара иреиҳау шәеихьӡарас зыӡбахә шәҳәарц ишәылшои?
— Сықәреи сыҩнуҵҟатәи сгәалаҟареи зынӡа еиқәшәом, аха зегь акоуп, 60 схыҵит – ари сбиографиа иузаҟәымҭхуа фактуп, убри аҟнытә исгәаԥха-исгәамԥха – исыдыскылароуп.
Сара сзы еснагь ихадаран занааҭс иалысхыс ахырхарҭа – алингвистика аҿы специалист бзиас аҟалара, профессоналк иаҳасабала ашьақәгылара. Иахьсзаанаҭу анахысгьы, аҭҵааратә ус зегь реиҳа бзиа избо акоуп. Сгәыӷуеит, убри ахықәкы сзынагӡеит ҳәа, убри аҟнытә аԥсҭазаара згәы азҭоу ицәанырра сымоуп. Искьыԥхьхьоу аусумҭақәа рҟынтә иҟоуп сызлаҽхәо, ҳәарада ус иҟоу рхыԥхьаӡара иҵегь еиҳазаргьы сҭахын, аха уигьы ҟәнысшьом. Адоктортә диссертациа сыхьчеит Леидентәи ауниверситет аҟны, Европа реиҳа еицырдыруа ауниверситетқәа ирхыԥхьаӡалоу. Уи аԥхьа акандидаттә диссертациа сыхьчахьан Москва Абызшәадырратә институт аҟны, уаҟа сара иреиӷьӡоу кавказҭҵааҩцәа рдыррақәа рҿысҵааит.
Стәыла аполитикатә ԥсҭазаарагьы салахәын: Москва саныҟаз аамҭақәа рзгьы 1980-тәи ашықәсқәа раан, аԥсуа диаспора срыхәҭакны, 1997-2007 шықәсқәа раангьы – Европатәи атәылақәа рҿы Аԥсны Аҳәынҭқарра адипломатиатә хаҭарнакс саныҟаз, анаҩс Аԥсны ахада Сергеи Багаԥшь иабжьагаҩс сыҟан адәныҟатәи аполитика аганахьала, иара убас хәышықәса инеиԥынкыланы Аԥсны Адәныҟатәи аусқәа рминистрс аус зуан. Сгәы иаанагоит абарҭ амаҵурақәа зегь рҿы ламысла сыжәлари сыԥсадгьыли рымаҵ зуан ҳәа.
Владислав Арӡынбеи иареи, Женева, 1994 шықәса
Виачеслав Чрыгба ихатә архив аҟнытә
Милорад Додик иааԥхьарала Сербиатәи Ареспублика аофициалла аҭаара, 2015 шықәса, ԥхынҷкәын 4
Ашьха-Ҟарабахи, Приднестровиеи, Аахыҵ-Уаԥстәылеи, Аԥсныи рыдәныҟа-политикатә усбарҭақәа реиҳабцәа ԥшь-ганктәи реиԥылара
— Акыраамҭа адәныҟатәи аусқәа рминистрс иҟаз иаҳасабала иахышәҳәаауазеи иахьатәи Аԥсны адәныҟаполитикатә ҭагылазаашьа, уи жәларбжьаратәи азхаҵаразы иамоу акурс?
— Жәларбжьаратәи азхаҵара ахала иҟалаӡом, уи акыраамҭа азааԥсара аҭахуп. Раԥхьаӡа иргыланы, активла аинформациатә политика мҩаԥгалатәуп, избан акәзар адунеиаҿ ҽеила ҳрыздырӡом иахьа уажәраанӡагьы. Жәларбжьаратәи аилазаара иазнаҳгароуп ҳтәыла иазку иҵабыргу аинформациа, анҵамҭа бзиақәа ҟаҵалатәуп, Аинтернет ииашаны ахархәара аҭалатәуп, ааԥсарада аус улатәуп уи аганахьала, иара убас еиҿкаалатәуп жәларбжьаратәи акультуратә, аспорттә усмҩаԥгатәқәа, ConIFA (Ихьыԥшым ашьапылампылтә ассоциациақәа рконфедерациа имҩаԥнаго жәларбжьаратәи атурнир – аред.) ачемпионат иаҩызоу, жәларбжьаратәи акинофестивальқәеи, ацәыргақәҵақәеи. Аҿарацәа, астудентцәа реимдарақәа мҩаԥгалатәуп. Ҳара анҭыҵ ирацәаны ҳныҟәалароуп, ҳтәылахьгьы ирацәаны ааԥхьарақәа раҳҭалароуп. Убас иҵегь иҟауҵаша рацәоуп.
Абри зегь анагӡаразы афинансқәа аҭахуп, аха ҳтәыла ус еиԥш еиқәшәам, уи ада егьа ҳааԥсаргьы, иҳауша алҵшәақәа духаӡом. Аха зегь акоуп, хыхь еиқәысыԥхьаӡаз зегь ҟаҵалатәуп, ҳтәыла инарҭбааны адипломатиатә азхаҵара аиур ҳҭахызар.
Урыстәыла Адәныҟатәи аусқәа рминистр Сергеи Лаврови иареи
— Абар уажәшьҭа 35 шықәса инареиҳауп аҭҵаарадыраа шәнапы алакуижьҭеи, еиуеиԥшым ахырхарҭақәа рыла: абызшәадырра, аҭоурых, жәларбжьаратәи аизыҟазаашьақәа. Ишԥамҩаԥысуаз шәыԥсҭазаараҿы абарҭ аинтересқәа рышьақәгылара, доусы хыҵхырҭақәас ирымази?
— Саныхәыҷыз азоологиа даара исгәаԥхон, сзоолагхарц сҭахын. Аҩны азоопарк еиҿыскааит. Уи адагьы, аҟазара аинтерес сыман, сҟазараҭҵааҩхаргьы ҟалап ҳәа сазхәыцуан. Аха жәохәҟа шықәса анысхыҵуаз Шьалуа Инал-иԥа ишәҟәы «Абхазы» санаԥхьа – аусумҭа хазына ду – еилыскааит аԥсуаҭҵаара сҽазыскыр шысҭаху. Ус иагьыҟалеит. Иҭоурыхума, ибызшәадырроума, жәларбжьаратәи аизыҟазаашьақәа роума – урҭ зегьы Аԥсны иадҳәалоуп.
Абаза бызшәатә експедициа алахәцәеи иареи. Аекономика иреиҳаӡоу ашкол, Москва
