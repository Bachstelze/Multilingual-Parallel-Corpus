Адунеизегьтәи аԥсуа-абаза конгресс
16 Ԥхынҷкәын 2019
Иаку, иузеиҩымшо
Адунеизегьтәи аԥсуа-абаза конгресс аҭоурых иазкны
1992 шықәса жьҭаара 7-8 рзы Лыхны ақыҭан имҩаԥысит Адунеизегьтәи аԥсуа-абаза жәлар I-тәи рконгресс. Аконгресс аусура рхы аладырхәит ихароу, иааигәоу аҳәаанырцә аҟынтәи адиаспора ахаҭарнакцәа, иара убас Ҟабардантә, Адыгатәылантә, Шаԥсыӷынтә, Абазашҭантә аделегатцәа. Ари ахҭыс лымкаала аҵак ду аман 1992-1993 шықәсқәа рзтәи Аԥсны Аџьынџьтәылатә еибашьраан аԥсуа жәлар ргәы ашьҭыхразы. Аҭоурыхтә ӡеибафара иахҟьаны шәышықәсеи бжаки раахыс еиҟәыҭханы иҟаз ажәлар еидгылеит, реиҳа иуадаҩыз, ашәарҭара зцыз аамҭа анырзыҟала.
Владислав Арӡынба, Ибрагим Иаӷан (арымарахь ала) Адунеизегьтәи аԥсуа-абаза жәлар I-тәи рконгресс аҟны, жьҭаарамза, 1992 шықәса
Аԥсны Раԥхьатәи Ахада Игәыҳалалратә Фонд
Владислав Арӡынба Адунеизегьтәи аԥсуа-абаза жәлар (абаза) I-тәи рконгресс аҟны, жьҭаарамза, 1992 шықәса
Аконгресс аҟны ирыларҳәеит Абаза жәлар Адунеизегьтәи Рассоциациа шаԥҵахо. Иалырхит апрезидиум, аредакциатә комиссиа, иара убас апресс-маӡаныҟәгарҭа. Ассоциациа анагӡаратә комитет дахагылеит аиуристтә ҭҵаарадыррақәа рдоктор Тарас Шамба.
Адунеизегьтәи аԥсуа-абаза жәлар I-тәи рконгресс аҟны ирыдкылан адокументқәа жәпакы: Адекларациа, иара убасгьы аизара алахәцәа иҟарҵаз ааԥхьарақәа – ООН ахь, Кавказ ажәларқәа рахь, Урыстәыла ахадеи, Иреиҳаӡоу Асовети рахь – Қырҭтәыла иаҿагыло асанкциақәа ахархәара рзуны, Аԥсны аибашьра аанкылара иацхраарц азы аҳәара ҟаҵо.
I-тәи Аконгресс аделегатцәа аҳәамҭа ҟарҵеит аԥсуа-абаза милаҭ аиқәырхара алыршахоит ҳәа адиаспора ахаҭарнакцәа рҭоурыхтә ԥсадгьыл ахь рырхынҳәра амҩала мацара. Убри аан иазгәаҭан ари апроцесс адунеи аҿы иазхаҵоу азинтә шьаҭала ишымҩаԥгалатәу.
Абаза жәлар Адунеизегьтәи Рассоциациа, мамзаргьы нас ишашьҭаз ала Аԥсуа-абаза милаҭ (абаза) Жәларбжьаратәи Рассоциациа (урысшәала – МАААН) Анагӡаратә комитет раԥхьатәи аилатәара аилатәара мҩаԥысит Гәдоуҭа, жьҭаара 9, 1992 шықәсазы. Аилатәараҿы ирыдыркылеит Аԥҟаԥҵәа, уи ианыԥшуан Ассоциациа ахықәкы хадақәа: аԥсуа-абаза жәлар рмилаҭтә-культуратә акзаара аиҭашьақәыргылара; адиаспора ахаҭарнакцәа рхатә гәаԥхарала рҭоурыхтә ԥсадгьыл ахь ихынҳәырц азы иманшәалоу аҭагылазаашьақәа раԥҵара; Аԥсны аекономикатә, асоциалтә, акультуратә ҿиара аҳәаанырцәтәи ҳџьынџьуаа ралархәра; ҵабыргыла иҟаҵәҟьаз аҭоурых ашьақәырӷәӷәара, аԥсуа-абаза (абаза) жәлар рмилаҭтә хдырреи, рҵас-қьабызқәеи реиқәырхара.
Адунеизегьтәи аԥсуа-абаза жәлар I-тәи рконгресс алахәцәа ззыҳәоз ажәлар рконсолидациа Аԥсны ахақәиҭтәраҿы ароль ду нанагӡеит. Аџьынџьтәылатә еибашьраҟны аиааира ҳгеит, абаза жәлар II-тәи Реизара ду мҩаԥысуан зхы иақәиҭу Аԥсны аҳҭнықалақь аҿы, 1994 шықәса, ԥхынгәымзазы.
Урыстәыла, Европа, Мрагылара Ааигәа атәылақәа, Еиду Америкатә Штатқәа уҳәа рҟынтә 240-ҩык инареиҳаны аделегатцәа еизеит Аҟәеи Пицундеи имҩаԥысуаз афорум аҿы. Уажәшьҭа аусура ахырхарҭа хадақәас иалкаан аԥсуа-абаза етнос аиҭаира, иара убас адунеи иқәынхо ҳџьынџьуаа зегьы аԥсуа ҳәынҭқарра аргылара ралархәра.
Аиҿкаара шазыхиоу аанарԥшит шәкы инареиҳаны адунеи атәылақәа ирыланхо ҳџьынџьуаа рхатәы бызшәа дырҵараҿы ацхыраара аҟаҵара. Ассоциациа анеиҿкааха раԥхьатәи ашықәсқәа ирылагӡаны иҭнажьит ашколқәреи, ашколнӡатәи ақәреи рахь иаҵанакуа ахәыҷқәа рзы аԥсуа лакәқәеи, ашәақәеи, ажәабжьқәеи реизгақәа, Ҭырқәтәыла имҩаԥысуаз аԥсуа бызшәа арҵаратә курсқәа шәҟәы-быӷьшәыла еиқәнаршәон.
Ассоциациа аофисқәа аатит Ҭырқәтәыла, Шьамтәыла, Германиа, Черқьесск, Иорданиа. Аԥсуа-абаза милаҭ жәларбжьаратәи рассоциациа аофис хада еснагь Аҟәа иҟан.
Арепатриациа азҵаарақәа ирызкны Валери Ҳаҭажәыҟәа иқәгылара аҟынтә
1995 шықәса рашәарамза 2 рзы Аҟәа имҩаԥысит Жәларбжьаратәи аԥсуа-абаза милаҭ рассоциациа иҭнажьуа иалагаз ажурнал «Абаза» аӡыргара. «Абаза» актәи аномер ҭыжьын Аԥсуа ҭыжьырҭатә-полиграфиатә еилахәыра иатәыз Аҟәатәи атипографиаҿы, атираж хә-нызқь цыра ыҟан, уи зегьы Аԥсныи, аҳәаанырцәтәи ҳдиаспореи ирызшан.
1997 шықәса, нанҳәа 24 рзы Ҟарачы-Черқьессктәи Ареспублика аҳҭнықалақь Черқьесск имҩаԥысит Адунеизегьәи аԥсуа-абаза жәлар III-тәи рконгресс. Аконгресс аделегатцәа азҿлымҳара арҭеит аԥсшәеи абаза бызшәеи рыҿиара апроблема, акультура аиқәырхара, амилаҭтә хдырра аизырҳара, адунеи иқәынхо абаза жәлар реизааигәатәразы «ацҳақәа» рыхҵара.
Адунеизегьтәи аԥсуа-абаза жәлар IV-тәи рконгресс мҩаԥысит Аҟәа,цәыббра 23, 2003 шықәсазы. Владислав Арӡынба иазгәеиҭон Аконгресс қәҿиарала ажәлар реидкылара аус шынанагӡо, уи хықәкы хадасгьы ишамоу – азеиԥш доуҳатә, акультуратә, аполитикатә шьаҭа аԥҵара.
2006 шықәса, жьҭаара 6 рзы Аԥсуа-абаза милаҭ жәларбжьаратәи рассоциациа ООН амаӡаныҟәгаҩ хада Кофи Аннан иахь, уи ихьӡалагьы адунеижәларбжьара рахь ашәҟәы рышьҭит, аԥсуа репатриантцәа рҭоурыхтә ԥсадгьыл ахь рырхынҳәра иадҳәалоу азҵаара аӡбара шаҭаху азы ааԥхьара ҟаҵаны.
Ашәҟәаҿы иарбан, XIX-тәи ашәышықәса аҩбатәи азбжазы иҟаз Кавказтәи аибашьра иахҟьаны аԥсуааи ашәуааи мчыла рыдгьылқәа ишрыхцаз, уи ашьҭахь Аԥсныҟа ақырҭқәа ааганы ишнырхаз. «Ари ахҭыс хлымӡаах Аԥсны адемографиатә баланс шьақәнарҟьеит, шьаҭанкылагьы иаԥсахит, Қырҭтәыла аимпериатә амбициақәагьы аџьшьара рынаҭеит, уи иалҵшәаны аԥсуааи ақырҭқәеи рыбжьара ишьаарҵәыраз аибашьра ҟалеит», – аҳәоит адокумент.
2006 шықәса, ԥхынҷкәын 14-17 рзы имҩаԥысит Адунеизегьтәи аԥсуа-абаза жәлар рконгресс ахәбатәи аизара ду. Уи лозунгс иаман «Зхьыԥшымра азхаҵоу аҳәынҭқарра – аԥсуа милаҭ реиқәырхара шьагәыҭс иамоуп». Аизара иалахәын аԥсуа диаспора ахьынхо атәылақәа жәпакы рҟынтә аделегатцәа: Ҭырқәтәыла, Шьамтәыла, Голландиа, Канада, Германиа, ЕАШ, Болгариа, Мысра, Марокко, Франциа уҳәа уб. иҵ.
Афорума аделегатцәа адунеи ажәларқәеи адунеи апарламентқәеи зегь рахь ааԥхьара ҟарҵеит Аԥсны ахьыԥшымра азхарҵарц.
Адунеизегьәи аԥсуа-абаза жәлар рконгресс V-тәи аизара ду аҟны Ҭырқәтәылатәи аделегат Џьамалаҭҭин Арӡынба иқәгылара
2012 шықәса, мшаԥы 22 рзы анемец қалақь Гамбург аетнографиатә музеи анҟы Аԥсны амш мҩаԥысит, Кавказ атәылақәеи ажәларқәеи ирызку есышықәсатәи аконференциа аҳәаақәа ирҭагӡаны. Амузеи аҭааҩцәа рзы иҟаҵан аҭҵаарадырратә ажәахәқәа, Аԥсны аҭоурыхи, аетнографиеи, аԥсуа бызшәеи, аԥсуа ҟазареи ирызкны. Аԥснытәи аделегациа напхгара аиҭон Аԥсуа-абаза милаҭ Жәларбжьаратәи Рассоциациа ахада Тарас Шамба, Ассоциациа аԥшьгаралоуп ари аус анагӡара шалыршахазгьы
Адунеизегьтәи аԥсуа-абаза жәлар VI-тәи рконгресс мҩаԥысит абҵара 22-25 рзы, Ассоциациа азы ииубилеитәыз 2012 шықәсазы. Уаҟа ҩажәашықәсазтәи Ассоциациа аусура аихшьалақәа ҟаҵан, хаҭалагьы иалкаан аџьынџьуаа рыбжьара аимадара шыӷәӷәахаз, еиуеиԥшым жәларбжьаратәи аилазаарақәеи, ҳдиаспора ахьынхо атәылақәа реиҳабыреи рҟны ишымҩаԥгаз аиԥыларақәа жәпакы.
2013 шықәса, рашәарамза 27 рзы Европарламент аҟны имҩаԥысит "Аԥсныи Европеи: аилибакаареи аизааигәахареи амҩақәа" ҳәа хьӡыс измаз аконференциа. Хыԥхьаӡара рацәала аконференциа иаҭааз аԥсуааи ашәуааи рделегациа дахагылан Адунеизегьтәи аԥсуа-абаза милаҭ жәларбжьаратәи Рассоциациа ахада, академик Тарас Шамба.
2017 ԥхынҷкәын 7-9 рзы Аҟәа имҩаԥысит Аконгресс VII-тәи аизара ду, уи уажәшьҭа официалла иахьыӡхеит абас: Адунеизегьтәи аԥсуа-абаза Конгресс (АААК).
Адунеизегьтәи аԥсуа-абаза Конгресс VII-тәи реизара ду. Ҟарачы-Черқьессктәи аҳәынҭқарратә телехәаԥшра арепортаж. Ԥхынҷкәын, 2017 шықәса
Ари афорум аҟны, Аконгресс аԥҵоуижьҭеи 25 шықәса раахыс, раԥхьаӡа акәны уи анапхгара ԥсаххеит, аҽеиҭанакит иара убас ашьақәгылашьагьы. Аԥҟаԥҵәа ҿыц аҟны иарбоу аԥҟара инақәыршәаны, Иреиҳаӡоу Ахеилак ахантәаҩыс далхын аҵарауаҩ, амеценат Мусса Екзеков.
Адунеизегьтәи аԥсуа-абаза конгресс VII-тәи аизара ду. Аԥсуа телехәаԥшра арепортаж. Мусса Екзеков иҿцәажәара.
Аконгресс анагӡаратә маӡаныҟәгаҩыс дҟалеит (амаӡаныҟәгаҩ хада имаҵура ахаҭыԥан иаԥҵаз амаҵура ҿыц – аред.) Инар Гыцба, уаанӡа Азинмчра нагӡа змоу Аԥсны ахаҭарнак иаҳасабала Ҭырқәтәыла иҟаз, Аԥсны Адәныҟатәи аусқәа рминистрраҿы Ҭырқәтәылеи Мрагылара Ааигәеи рыҟәша аиҳабы.
Аконгресс аҩбатәи аилатәараҟны иӡырган иара убас хара имгакәа иаартхо АААК Аинформациатә портал
Адунеизегьтәи аԥсуа-абаза конгресс аусура азынархоуп аԥсуааи ашәуааи реимадарақәа рырӷәӷәара. Аконгресс иазԥхьагәаҭаны иамоу аусқәа рҟынтә –ҳажәлар рхаҭарнакцәа ахьыҟоу зехьынџьара аҟәшақәа раартра, ҳдиаспора ахьынхо атәылақәа зеиԥшроу еиԥш, доусы ирнаалашаа апрограмма ҷыдақәа раԥҵара, иара убас Аинформациатә портал активлатәи аусура, уи адунеи еиуеиԥшым абызшәақәа рыла аԥсуаа-абазақәа рҭоурыхи ркультуреи рыӡбахә еиҭанаҳәалоит.
Атекст автор – Асҭанда Арӡынԥҳа, абильд-редактор – Наала Аҩӡыԥҳа, аредактор хада – Амина Лазԥҳа
Аҭалара
Аҽҭаҩра
Ихадоу
Аилазаашьа
Алахәхара
Ажәабжьқәа
Аҭоурых иаазыркьаҿны
Аҿцәажәара
Адиаспора Хьыбла Гьерзмаа
60 шықәса ажәлар ринтересқәа рыхьчараҿы: Москватәи Аԥсуа Диаспора аиубилеи азгәарҭеит
Москватәи Аԥсуа Диаспора
Москва имҩаԥысит Москватәи Аԥсуа Диаспора хынҩажәатәи аиубилеитә еиԥылара.
Москватәи Аԥсуа Диаспора (МАД) аиубилеитә еиԥылара мҩаԥысит Москва хәжәкыра 25 рзы. Москва раԥхьаӡатәи аԥсуаа рмилаҭтә хеидкыла аԥҵан XIX-тәи ашәышықәса анҵәамҭазы, аха официалла адиаспора ахы анакыз ҳәа ирыԥхьаӡоит 1958 шықәса.
Москватәи аԥсуа диаспора амчала еиҿкааз акәашаратә ансамбль "Амцабз" ахәылԥаз аҭааҩцәа зегьы ргәы ҭыргеит амца ықәызҵоз ԥсыуа кәашарала.
«Аԥсуа хәылԥазқәа» еиҿкааны, аиԥыларақәа рымҩаԥгара атрадициа маншәалахеит, зегьы иргәаԥхеит. Ари аформат аԥсуаа еиднакылоит ахақәиҭреи агәырӷьареи зцу аныҳәатә атмосфера аҟны, уи абзоурала ауаа еибабоит, аинформациа ҿыци рыгәҭахәыцрақәеи еибырҳәоит, аибадырра ҿыцқәа ҟалоит. Ари аиубилеитә еиԥыларагьы ус имҩаԥысит.
Аныҳәа аартра инапы ианцырҵеит зыхьӡ ахааназ адиаспора аҭоурых ианхало – Тарас Мирон-иԥа Шамба, Москватәи аԥсуа хеидкыла раԥхьатәи аиҳабы.
«Аԥсуа жәлар рхада» – абас оуп Тарас Шамба иофициалтәымкәа ишишьҭоу иԥсадгьыл аҿы – ахәылԥаз ахь нап ҭацәы дмааит.
«Ари аиԥылара даара ибзианы сҽазыҟасҵеит, – иҳәеит Тарас Мирон-иԥа, иахьатәи МАД аиҳабы Беслан Агрба «Зегьы иреиӷьу анапхгаҩы» ҳәа зныз амедал ианашьауа, иагьизеиӷьеишьеит «ҳаҭырла, ԥшӡала аԥсҭазаара».
Москватәи аԥсуа диаспора (МАД) 60 шықәса ахыҵра иазкыз аиубилеитә хәылԥазы ааиртит Тарас Мирон-иԥа Шамба, 1958 шықәсазы раԥхьаӡатәи аԥсуаа рхеидкыла аиҿкаара иаԥхьагылаз.
Шамба игәалаиршәеит аԥсуа хеидкыла аусура раԥхьатәи ашықәсқәа, усҟангьы адиаспора ахаҭарнакцәа рҽазыршәон ажәлар ирыдҳәалоу, рдоуҳа иаҵанакуа иазкәызаалак акы баша ибжьамӡырц.
«Сара санстудентыз, исзеиҭарҳәон Нестор Лакәаба XX ашәышықәса 20-тәи ашықәсқәа рзы Москва аԥсуаа еидикылон ҳәа. Нас сара сазхәыцит: ҳаргьы абас ахеидкыла заԥаҳамҵари ҳәа? Убас оуп зегь шалагаз», – ҳәа еиҭеиҳәон Шамба.
Ишаԥу еиԥш, марттәи аиԥыларақәа рахь адиаспора ааԥхьара рырҭоит Москва иҟоу аԥсуаа зегьы, егьырҭ атәылақәа рҟынтә Аԥсны аҩызцәеи, Урыстәылатәи, аҳәаанырцәтәи аполитикатә, акультуратә усзуҩцәа.
Сынтәа ари аныҳәа аԥшәма Беслан Агрба ааԥхьара ииҭеит Адунеизегьтәи аԥсуа-абаза конгресс Иреиҳаӡоу ахеилак ахантәаҩы Мусса Егзакь.
Тарас Шамба иазгәеиҭеит АААК аусура аҵак ду шамоу, иара убасгьы адунеи атәылақәа 54 рҟны инхо аԥсуа жәлар рхаҭарнакцәа аус рыцура ихадароу ак акәны ишыҟоу.
«Аԥсуааи ашәуааи – жәларык ҳауп, аԥсаатә ҩ-жәҩак шамоу еиԥш, ҳаргьы ак иатәу ҩ-хәҭак ҳауп. Ҳхықәкы хада – ажәлар реидкылареи, ҳаԥсадгьыл ахы иақәиҭны ихьыԥшымны аҟаҵареи – иахьазы инагӡоуп. Уажәшьҭа анаҩстәи ҳусқәа Мусса Ҳабал-иԥа Егзакь инапы ианаҳҵоит, – иҳәеит Шамба, «Акырӡа иаԥсоу ауаҩ изы» ҳәа хьӡыс измоу амедал Мусса Егзакь ианашьауа.
Адунеизегьтәи аԥсуа-абаза конгресс Иреиҳаӡоу ахеилак ахантәаҩы Мусса Егзакь Москватәи аԥсуа диаспора рахь ихы нарханы дықәгылеит.
Егзакь еизаз зегьы иҭабуп ҳәа реиҳәеит, Москватәи Аԥсуа Диаспора ԥхьаҟагьы аизҳазыӷьара азеиӷьишьеит, иагьазгәеиҭеит Москватәи адиаспора «ақәҿиара дуӡӡақәа шамазаауа» агәра шиго.
Мусса Егзакь дицны аиԥылара далахәын иара убас Ҭырқәтәыла иҟоу Аԥсуа культуратә центрқәа Рфедерациа ахантәаҩы Аҭанур Аҟәысба.
Аԥсуа хеидкылақәа рхаҭарнакцәа еицҿакны ааԥхьара ҟарҵеит Аԥсны аҿиареи, аизҳазыӷьареи рзы рымчқәа шеибырҭо азгәаҭауа, иара убас адиаспорақәа зегь рахь ааԥхьара ҟарҵеит рҽеидыркыларц, аекономикеи, акультуреи, аспорти, аполитикеи рҟны аиааира ҿыцқәа ргаразы.
МАД аиубилеитә хәылԥазы сасык иаҳасабала даҭаан дыҟан Ҭырқәтәыла иҟоу Аԥсуа культуратә центрқәа рфедерациа аиҳабы Аҭанур Аҟәысба.
Ишьақәгылаз атрадициала ишаԥу еиԥш, МАД аиԥыларақәа рҟны иқәгылоит адиаспора рхыԥхьаӡараҿы иҟоу амузикантцәа, артистцәа. Сынтәа еизаз рҿаԥхьа дықәгылеит адунеи аҿы еицырдыруа аоператә шәаҳәаҩ нага Хьыбла Гьерзмааԥҳа. Ашәаҳәаҩ еснагь гәахәарала адиаспора аиԥыларақәа лхы рылалырхәуеит.
Адунеиаҿ еицырдыруа аԥсуа оператә шәаҳәаҩы Хьыбла Гьырзмаа лықәгыларала аныҳәаҟны еизаз лыргәырӷьеит.
Рықәгыларақәа рыла ахәылԥаз дырԥшӡеит иара убас Одиссеи Аџьынџьал, Саида Агрԥҳа, Тамара Воронова, адиаспора иаԥнаҵаз ансамбль «Амцабз» акәашацәа қәыԥшҵәа.
МАД аиубилеитә хәылԥазахьы Аԥснынтә иааз асасцәа дахьқәа рхыԥхьаӡараҿы дыҟан Аԥсны ахада ихаҭыԥуаҩ Витали Габниа. Уи еизаз зегьы аԥсшәа реиҳәеит, Аԥсны ахада Рауль Ҳаџьымба ихьӡалагьы адиаспора риубилеи рыдиныҳәалеит.
Аԥсны Жәлар Реизара – Апарламент аделегациа Москваҟа иааит МАД 60 шықәса ахыҵра иазку аиубилеи азгәаҭаразы.
МАД 60 шықәса ахыҵра иазку аныҳәатә усмҩаԥгатәқәа дрылахәын Аԥсуа Иашахаҵаратә Уахәама Ауахәаматә хеилак ахантәаҩы Виссарион Аԥлиа.
Агәыҳалалратә фонд "Амшра" астипендиа зауа, абалерина қәыԥш Кристина Ҷкәатуаԥҳа дкәашеит Москватәи аԥсуа диаспора риубилеитә еиԥылараҟны. Афонд иҟанаҵаз ацхыраарала, Кристина аҵара лҵоит Агриппина Ваганова лыхьӡ зху Аурыс балет Академиаҟны.
Аидеиа еиднакылаз
Иахьатәи МАД акоманда — инымҵәаӡо аенергиа злоу ентузиастцәоуп, урҭ даараӡа ибзианы ирылшоит аԥсуа диаспора ахьӡ аҭыгара, иааидкыланы Аԥсны ахыԥша бзиа адунеи аларҵәарагьы. Иахьазы адиаспора хыԥхьаӡара рацәала апроектқәа нанагӡоит, МАД ахаҭарнакцәа рынахыс урҭ ирылахәуп Аԥснытәи ҳтәылауаагьы.
Иаҳҳәап, аинтеллектуалтә хәмарра «Что? Где? Когда?» аханатә ишыҟаз еиԥш акәымкәа, адиаспора аҳәаақәа ирҭыҵын, уажәшьҭа уи рхы аладырхәуеит Аԥснытәи агәыԥқәагьы, урҭ Москваҟа раара еиҿнакаауеит адиаспора.
Аинтеллектуалтә хәмарра «Что? Где? Когда?
Есышықәса москватәи адиаспора аныҳәатә усмҩаԥгатәқәа мҩаԥнагоит 1992-1993 шықәсқәа рзтәи Аԥсны Аџьынџьтәылатә еибашьраҿы Аиааира амш инадҳәаланы.
Итрадициахеит иара убас Аԥснынтә иааны Москватәи иреиҳау аҵараиурҭақәа ирҭалаз аҿар есышықәсатәи рԥыларақәа. Арҭ аиԥыларақәа аҭахны иҟоуп, избанзар аҿар ирдыруазароуп ақалақь ду аҿы рхала ишыҟам, адиаспора аҟынтә ганрацәалатәи ацхыраара иазыԥшыр шрылшо.
Адиаспора ахаҭарнакцәа рхы аладырхәуеит есышықәсатәи акциа «Ԥсра зқәым аполк»: 1941-1945 шықәсқәа рзтәи Аџьынџьтәылатә Еибашьра ду иалахәыз Аԥсны аҵеицәа рфтосахьақәа кны, аԥсуа диаспора рҽеидкыланы, еишьҭагыланы ацәаҳәа иқәсуеит. МАД асаит аҟны иаԥҵоуп «Агәалашәара шәҟәы», уаҟа иарбоуп 1941-1945 шықәсқәа рзтәи Аџьынџьтәылатә Еибашьра дуи, 1992-1993 шықәсқәа рзтәи Аԥсны Аџьынџьтәылатә еибашьреи ирылахәыз афырхацәа рыхьӡқәа. Адиаспора инеиԥынкыланы ацхыраара рынаҭоит агәыҳалалратә фондқәа «Ашана», «Кьараз» уҳәа егьырҭгьы.
Тарас Шамба – акциа «Ԥсра зқәым аполк» алахәҩы
Акциа «Ԥсра зқәым аполк» алахәцәа
Акрызҵазкуа проект ҿыцны иҟоуп «2025 шықәсанӡа Аԥсны арҿиаразы 25 шьаҿа» ҳәа хьӡыс измоу аекономикатә программа афинанстә дгылара аҭара. Апрограмма аԥырҵеит аилахәыра Strategy Partners Group аҟны, уи апрезентациа мҩаԥысит Аԥсны, 2018 шықәса, рашәарамзазы. МАД анапхгарагьы аспециалистцәа инарывагыланы активла апрограмма аԥҵара иалахәын. Ари апрограмма – иаарласны Аԥсны аекономика арҿиара иазынархоуп, абри ахырхарҭала амилаҭтә стратегиа ашьақәыргылара аус аҿы адиаспора иҟанаҵаз лагалоуп.
Апрограмма «2025 шықәсанӡа Аԥсны арҿиаразы 25 шьаҿа» апрезентациа
Адиаспора аҭоурых аҟынтә
Акыр жәашықәса раԥхьаҟа, иара иахьеиԥш, Урыстәыла реиҳа зхыԥхьаӡара рацәаз аԥсуа диаспорақәа нхон Москвеи Санкт-Петербурги ақалақьқәа рҟны. ХХ ашәышықәса 20-30-тәи ашықәсқәа рзы Москваҟа акәын еиҳарак иахьаауаз Аԥсны атәылауаа.
Аҭоурых иадыруеит, Аԥснытәи АССР раԥхьаӡатәи ахада, хьӡи-ԥшеи згымыз Аԥсны жәлар рԥыза Нестор Апполон-иԥа Лакоба лассы-лассы Москва даҭаацыԥхьаӡа иуаажәлар еидкыланы дышрацәажәоз, рыпроблемақәа еиликаауан, иахьынӡаилшоз урҭ рыӡбара дацхраауан. Арҭ аиԥыларақәа аформалтә ҟазшьа анрымаз ыҟан, иформалтәым ҟазшьала ианымҩаԥысуазгьы маҷмызт. «Аԥсуа хәылԥазқәа» рахь Нестор иааиԥхьон москватәи иҩызцәагьы. Ихамышҭыхәны иаанхоит Нестор Лакоба ҩызара ззиуаз еицырдыруа актриса Лиубов Орлова дызҭааз ахәылԥаз, уи ауха лара лашәақәа налыгӡон.
Нестор Лакоба иаԥшьгарала, усҟантәи аамҭазы Аԥсны ауааԥсыра Урыстәылатәи ауниверситетқәа рҭаларазы аквотқәа рзыҟарҵон. Москватәи иреиҳау аҵараиурҭақәа рҟны усҟан аҵара рцон 150-ҩык инарзынаԥшуа аԥсуа студентцәа.
Убарҭ ашықәсқәа рзы ишьақәгылеит, иофициалтәымкәа акәзаргьы, Москва иҟоу аԥсуаа раԥхьатәи рхеидкыла. Аха уи ашьақәгылара аамҭазы аҭоурыхтә ҟыба-ӡыба хьанҭақәа ирхысыр акәхеит, Нестор Лакоба ишьреи, уи иашьҭанеиз аԥсуа диаспора рахаҭарнакцәа ррепресиақәеи ирыдҳәалоу. Убри аҟнытә аԥсуаа иахьыҟазаалакгьы еснагь изызхьуаз аидеиа – амилаҭ реизакра – анагӡара ҩаԥхьа изалмыршахеит.
ХХ-тәи ашәышықәса 50-тәи ашықәсқәа рзы Аԥснытәи астудентцәа ҩаԥхьа аҭыԥқәа рзылхра апрактика хацыркхоит, уи абзоурала Москва ҩаԥхьа ԥшьаала аҽеиҿнакаауеит аԥсуа студентцәа реилазаара. Москватәи аԥсуаа рхеидкыла аԥҵара ашьаҭаҿы дгылоуп Аԥснытәи, Урыстәылатәи ауаажәларра-политикатә усзуҩы Аԥсуа-абаза милаҭ жәларбжьаратәи рассоциациа (иахьатәи АААК) раԥхьатәи ахада Тарас Мирон-иԥа Шамба. Аԥсуаа реиԥыларақәа рзы иалхын арыцхә – март 4.
Тарас Шамба игәалашәарақәа рҟны иазгәеиҭоит, усҟан иара адгылара ширҭаз аԥсуа жәлар рхаҭарнакцәа хазынақәа Фатима Ашьхаруаԥҳа, Светлана Шамԥҳа, Гарри Кәанџьариа, Владимир Хышба.
Астудентцәа рхыԥхьаӡара есааира иацлон, аԥсуаа рхеидкылагьы хәыҷы-хәыҷла еизҳауан. Убас, Горки ихьӡ зху Москватәи алитературатә институт ашәҟәыҩҩцәа ҿарацәа Алықьса Гогәуеи Владимир Анқәаби анҭала нахыс, есымзатәи аԥсуаа реиԥыларақәа Алитинститут азеиԥшнхарҭаҟны имҩаԥысуа иалагеит ҳәа игәалаиршәоит Тарас Шамба. Урҭ рнаҩс истудентцәаны аинститут иҭалеит иахьа еицырдыруа аԥсуа шәҟәыҩҩцәа Мушьни Лашәриеи Џьума Аҳәбеи.
1958 шықәсазоуп инеиԥынкыланы аус зуа Москватәи аԥсуаа рхеидкыла анаԥҵаз ҳәа иԥхьаӡоуп. Уи аахыс иара ахьыӡқәа акырынтә ишыԥсахызгьы, имҩаԥнагоз аусура еиԥҟьомызт.
Урыстәыла иҟоу Азинмчра нагӡа змоу Аԥсны Аҳәынҭқарра Ацҳаражәҳәаҩ Игор Ахба
Убас, 1989 шықәсазы Москва иаатит аԥсуа культура аилазаара «Нарҭаа», уи ахантәаҩыс дҟалеит иахьа Урыстәыла иҟоу Азинмчра нагӡа змоу Аԥсны Аҳәынҭқарра Ацҳаражәҳәаҩ Игор Ахба, уи ихаҭыԥуаҩыс – Иури Анчабаӡе. Ари аилазаара аԥҵаҩцәа рхыԥхьаӡараҿы иҟан Тарас Шамба, арежиссиор Нелли Ешԥҳа, ашәҟәыҩҩы Фазиль Искандер, иара убас Аԥсны бзиа избоз арҿиарауаа Белла Ахмадулина, Андреи Битов, Римма Казакова, Борис Мессерер.
Татиана Гәлиа, Игор Ахба, Лиана Кәарчелиа, Юри Анчабазде, 1994 год
Аилазаара еиуеиԥшым аусқәа мҩаԥнагон, ахатә кьыԥхь «Алашара» аҭыжьра инаркны, аԥсуа бызшәеи алитературеи рышкол раԥхьаӡа акәны Москва аартра аҟынӡа. Уи ашкол аҟны директорсгьы, арҵаҩысгьы дыҟан Ирина Басариа.
Игор Ахба, Иури Аргәын, Амҽышатәи аԥсуа школ, 1997 шықәса
Аха ԥсахра зқәымкәа иаанхоз еснагь ак акәын: москватәи аԥсуаагьы Аԥсны автономра аиура аидеиа рхы иҭыҵуамызт. Аилазаара «Нарҭаа» рхықәкы хадас иазԥхьагәарҭеит рыԥсадгьыл анҭыҵ апропагандатә усура амҩаԥгара. Ари аусура ахәҭакхеит Владислав Арӡынба инапхгарала усҟан Аԥсны имҩаԥысуаз аԥсуаа рмилаҭтә-хақәиҭратә қәԥара.
Москватәи аԥсуа диаспора рҳәоуеиқәшәаратәи ацхыраара даара ихәарҭахеит Аԥсназы, 1992-1993 шықәсқәа рзы Аџьынџьтәылатә еибашьра амца шыра ианҭагылаз. Аштабқәа рҿы ҽынлеи уахынлеи аусура еиԥҟьомызт: адиаспора ахаҭарнакцәа аԥара еизыргон, абџьари афатәи еидкыланы рыԥсадгьыл ахь ирышьҭуан, Аԥснынтә иаауаз ахҵәацәа ирԥылон, ахәцәа ахәышәтәырҭақәа рҟны ишьҭарҵон, аинформациатә фронт аҟны калам ԥынҵала еибашьуан. Еицырдыруа ашәҟәыҩҩы, ауаажәларратә усзуҩы Гьаргь Гәлиа иҩны имҩаԥысуан Владислав Арӡынбеи Урыстәыла аиҳабыра рхаҭарнакцәеи маӡалатәи реиԥыларақәа.
Аибашьра аԥсуа диаспора ракзаараҿы аҭыԥ ду ааннакылеит, адиаспореи аҭоурыхтә ԥсадгьыли еиҳагьы еизааигәанатәит.
2011 шықәсазы Арегионалтә Уаажәларратә Еиҿкаара «Москватәи Аԥсуа Диаспора» (МАД) официалла ашәҟәы иҭаҩын. Ари аиҿкаара дахагылеит анаплакҩы, амеценат Беслан Родион-иԥа Агрба.
Москватәи аԥсуа диаспора рыхәҭак – иҟәышу, амч-алша змоу, зхықәкы иацәхьамҵуа.
Абас иалагеит адиаспора аҭоурых ҿыц. Аԥышәа ду змоу адиаспора ахаҭарнакцәа еиҳабацәа рнапхгарала, аҿарацәа адиаспора аԥсҭазаарахь ҳаамҭазтәи атехнологиатә прогресс иашьашәалоу аҿыцрақәа аларгалеит, урҭ рыбзоурала рхаҭақәагьы еиҳау алшарақәа роуит рыԥсадгьыл аҽамадара арҭбааразы, адунеи иқәынхо аԥсуаа зегьы реидкыларазы.
Адиаспора Хьыбла Гьерзмаа Беслан Агрба Москва Аныҳәа МАД
Акомментари ааныжьразы
шәҭалароуп, ма шәыҽҭажәыҩроуп.
Ашара
Ахҳәаа ыҟам
АААК Анацәеи абацәеи рыклуб раԥхьатәи сасцәас иаҭааит Аԥсны иреиӷьу ахәыҷтәы психологцәа
Бельгиатәи Акралраҿы иаԥҵоуп АААК арегионалтә ҟәша
Расул Чыкәа даиааит Урыстәыла аспорт аминистрра иаԥнаҵаз Амилаҭтә премиа
Владимир Аҩӡба: Ҭырқәтәыла сыҟанаҵ, секундкгьы стәымуаҩны схы зымбеит
Руслан Ҳашыг: аиаша заҵәык ауп хадара злоу
Владимир Ԥшьеноҟәа: ҳамчқәа зегьы ҳмилаҭ аидкыларахь иҳархароуп
Апроектқәа рыдгылара / Алахәцәа рыхәҭалагала
Ахшәаара
Аконгресс алалара
Арзаҳал ахарҭәаара
Реиҳа изыԥхьо
Аконгресс аҭыԥантәи ахеилак алахәцәа аҟьамсареизгарҭа ҿыцқәа дыргылеит Гәдоуҭа
Голландиа иаартуп АААК арегионалтә хеилак
Лондон иаартуп АААК арегионалтә ҟәша
Анҵамҭақәа зегьы
Ҳара ҳхархәаҩцәа
«Абаза» аԥшшәы блахкыгақәа: амилаҭтә кәашарақәеи, ашәақәеи, ажәытә ҵаси
Аконгресси, адипломатиеи, ихатә ԥышәеи ирызкны: Гыцба – АААК Адискуссиатә клуб раԥхьатәи асас
Аконгресс аҿы Аконтактқәа Амультимедиа Апроектқәа Аконгресс ажәабжьқәа
Азинқәа зегь хьчоуп
Нестори Аԥсныи
Нестор Аполлон-иԥа Лакоба диит Лыхны ақыҭан маи 1, 1893 шықәсазы. Иаб, анахаҩы Аполлон Лакоба дҭахеит иҷкәын иира хымыз шагыз: иара дшьын анхацәа реизараан, ҭауади аамысҭеи еидыркылоз ашәахтәқәеи, урҭ рхаԥышәареи дырҿагыланы иқәгылара џьбара иахырҟьаны. Иан Шьахәсна Џьергьениаԥҳа, лымацара заҵәык илааӡон хҩык аԥацәа, аӡәы иҟынтә ацхыраареи адгылареи лмоуӡакәа. Даара ауадаҩрақәа рацәаны ишылԥылазгьы, илылшеит Ҷнагә хәыҷы (Нестор аҩны убас акәын ишишьҭаз) Афонҿыцтәи ауахәаматә школ иаҭара, уи ашьҭах иара Лыхнытәи ҩышықәсатәи ашкол ахь диасуеит. Нестор аҵара ахьиҵозаалакгьы, иҟыбаҩи иҟазшьа бзиеи рыла иқәлацәа дрылукаауан.
Ашколаҿтәи иҩызцәа зегьы даара дырҭахын, рыԥсы иҿҳәаран. Ахәмарреи аччареи, ашәаҳәареи акәашареи ахьыҟаз – еснагь дыҟан иаргьы, зоура уамак идумыз аҷкәын еилҟьа, ихахәы жәпа алаҳәа амҵәыжәҩеиԥш еиқәаҵәаӡа, илақәагьы еиқәаҵәан, ицырцыруа, амца рхын.
иҩуеит Михаил Бӷажәба ишәҟәы «Нестор Лакоба» адаҟьақәа рҟны
Нестор жәаҩа шықәса анихыҵ, Тифлистәи адоуҳатә ҵараиурҭа дҭалоит, аха иазгәаҭатәуп, адин аганахьала иааирԥшуаз азҿлымҳара акыр ишмаҷыз. Аҵараиурҭа ахылаԥшәҩы «ааӡаҩ Лакоба изкны» ҳәа хьӡыс измаз ихҳәааҿы иҩуан, уи дышрыԥхьо «ззин ыҟам ашәҟәқәа, насгьы аиҳабыра классқәа рҟны итәоу аҵаҩцәа ҩызцәас ишьҭыхны ишимоу». Ари аҵараиурҭа даналга ашьҭахь, Нестор иҵара иациҵоит Адоуҳатә семинариаҟны, аха шықәсык аҵара иҵахьан еиԥш дҭырцоит, ирмаӡаз ареволиуциатә гәыԥ дахьалахәыз азы. Уи ашьҭахь Тифлисынтә дықәҵыр акәхеит, дагьиасуеит Баҭымҟа. Араҟагьы ԥасеиԥш арԥыс ареволиуциатә идеиақәа изааигәоуп, дадрыԥхьалоит. 1912 шықәсазы Нестор Лакоба Урыстәылатәи асоциал-демократиатә усуцәа рпартиа иатәыз ирадикалтәыз абольшевикцәа рыжәҩа далалоит. Аамҭа ԥыҭрак ааҵуаны, баҭымтәи аполициа аԥсуа пропагандист даарыԥхьоит иҿахәы иҿыхразы. Нестор даҽазныкгьы инхарҭа ҭыԥ иԥсахырц иӡбоит, уажәазы иалихуеит Грозныи ақалақь, уа дагьҭалоит иара Грозныитәи ареалтә ҵараиурҭа. 1915 шықәсазы аҵараиурҭа даналга, Лакоба иҽазишәоит Харьковтәи ауниверситет азиндырра афакультет аҟны иҵара иациҵарц, аха аҵыхәтәан, зынӡа икәадаз ифинанстә лшарақәа рымшала, ауниверситет ааныжьны, иԥсадгьыл ахь дхынҳәуеит.
Аԥсны данаа, Нестор Лакоба Гәдоуҭа аихамҩаҿы аусура далагоит. Иара араҟагьы ауаажәларратә ԥсҭазаара агәҭаҵәҟьа далагылан.
Аимпериа шхабгалараз иҟан: 1917 шықәсазтәи февральтәи ареволиуциа, Николаи II март азы аҳра иацәхьаҵра уҳәа – апрель азы ауаажәларратә еилаҩеиласрақәа Аԥсныҟа иааӡеит. Лыхнашҭа анхаҩцәа реизара ду аҟны Нестор Лакоба далырхуеит Гәдоуҭаҭәи аҭыԥантәи акомиссарс. Хара имгакәа, анхаҩцәа ареволиуциатә дружина «Кьараз» аԥырҵоит, уи анапхгаҩцәа дыруаӡәкхоит Несторгьы. Убри аамҭа инаркны, 1921 шықәсазы Асовет мчра шьақәгылаанӡа, Аԥсны амчра агаразы имҩаԥысуан абольшевикцәеи аменьшевикцәеи реиҿагылара (Қырҭтәыла аменьшевикцә иртәын – аред.). Аиааира инеимда-ааимданы иргон зны абольшевикцәа, зны –аменьшевикцәа. Несторгьы зны-зынла џьара иҽԥхьеиклар акәхон, анаҩс Аԥсныҟа дхынҳәуан, ус иҟан 1918 шықәса анҵәамҭанӡа, Аҟәатәи абахҭа дҭашәаанӡа. 1920 шықәсазы илахьынҵа еиҭах Баҭым даанагеит, уаҟа ҩаԥхьа дахагылеит имаӡоу ареволиуциатә хеилак. Абраҟа, иара иҩыза аҷоу ҷкәын Ака Џьих-оглы иҩнаҭаҿы нхара ҳәа дахьаангылаз, длабадыруеит зынӡа иқәыԥшыз уи иаҳәшьа ԥшӡа Сариа, анаҩс иара иинасыԥхараны иҟаз.
Убасҟан ауп Сариеи иареи бзиа ианеибабагьы. Лара илхыҵуан жәохә шықәса (сара сеиԥш), иара даницыбналоз.
илыҩуеит Сариа лҭаца, Адиле Аббас-оглы лышәҟәы «Исызхамыршҭуа» аҟны
Асовет тәыла Аԥсны ахадараҟны, 1921 шықәса, март 4 рзы ,Аԥсны ишьақәгылеит Асовет мчра. Аԥсуа жәлар зегьы бзиа ирбоз Адагәа (Нестор илымҳақәа ҽеишәа ираҳауамызт азы, иныҟәигон иҷыдоу арҳагатә аппарат – аред.), Аԥсныҟа дхынҳәуеит, атәыла дахагылоит, аха уи мацарагьы акәым, иԥсадгьыл аиқәырхаҩыс дазыҟалоит.
1922 шықәса, жәабран мзазы Нестор Лакоба Ауаажәларратә Комиссарқәа Рхеилак ахантәаҩыс далырхуеит, 1930 шықәса мшаԥымза инаркны – Аԥснытәи АССР Ацентртә анагӡаратә комитет ахантәаҩыс дыҟан. Лакоба инапхгарала аиҭаира амҩа ианылеит еилаҳаны иҟаз атәыла.
Аԥсны хәыҷы аҿырԥшрала иубар ҟалоит, Асовет мчра аиааира ахьагаз атәылаҿы шаҟа ирласны акультура шьҭыҵуа. Аԥснытәи аиҳабыра, аҵара змоу Нестор Аполлон-иԥа Лакоба дызхагылоу, лымкаала аҭҵаарадырра рылаԥш ахыуп, асоветзегьтәи аҭҵаарадырратә усбарҭақәа адыԥхьалауа, рхатә ҭҵаарадырратә институтқәеи астанциақәеи аԥырҵоит.
иҳәон академик Н.И. Вавилов 1932 шықәсазы
Ауаажәларратә қыҭанхамҩа аганахьала Нестор Лакоба аколлективизациа амҩаԥгара даламгаӡеит (Асовет еиҳабыра рполитика, анхацәа рхатә дгьылқәеи, рырахәи анрымырхуаз, урҭ зегьы еилаҵаны иколлективтәу ақыҭанхамҩақәа – аколнхарақәа раԥҵаразы – аред.). Уи адагьы, аԥсуаа рыԥсҭазаара ашьақәгылашьа аҷыдарақәа бзиаӡаны идыруан аҟнытә, ҭауади аамысҭеи, аристократцәа рхаҭарнакцәеи рышьҭашәарыцара аус нап аимыркӡеит, инҭкааҵәҟьаны амалуааи, анхацәа ӷарқәеи ҳәа ауаа реихшара Аԥсны ишыҟамыз есқьынагьы иазгәаҭо. Нестор имҩаԥигоз аполитика ажәлар ииашоуп ҳәа ирыԥхьаӡон, уи азгьы пату иқәырҵон, аха уи зегьы еицырзеиԥшыз асоветтә политика имҩаԥнагоз аиҭакратә хықәкқәа ирҿагылон, убри аҟнытә изгәамԥхақәозгьы рацәан. Сталин иҟнынӡагьы инаӡеит ари аус: «абзиазеиӷьашьаҩцәа» анонимтә шәҟәы рыҩит. Уи амшала Нестор авожд иҿаԥхьа ихы ирқьиар акәхеит. Аԥсны анапхгаҩы зегьы шиҿагылазгьы, Кремль иҟаиҵаз ақәгылара ашьҭахь, игәаанагара шиашоу зегьы агәра ргеит. Ҳәара аҭахума, иара ораторк иаҳасабала даараӡа дыӷәӷәан.
Аԥсуаа – хыԥхьаӡарала ирацәам жәларуп, убри аҟнытә имаҷымкәа иҳалоуп аамысҭа хылҵшьҭра змоу ажәлақәагьы, аха егьа ус акәзаргьы, урҭ реиҳараҩӡак иаабац анхацәа реиԥш ауп ишынхо. Ҭоурыхла иаҳгозар, Аԥсны аҭауад иеиԥшцәҟьа инеиҵыхны инхоз ҳәа аӡәгьы дыҟаӡамызт ахаан, иахьагьы дыҟам. Урҭ зегьы ықәысцазҭгьы, Асовет мчра иақәкны иамоу аиҭакрақәа зыцымҩаԥызгодаз, Аԥсны зыхьчодаз, Аԥсны Ареспублика аԥызҵодаз? Дара роуп ақырҭуа меньшевикцәа ирҿагылаз! Дара роуп апартизантә отриадқәа еидкыланы, Аԥсны жәлар зегьы зырҵысыз.
Нестор Лакоба иажәахә аагоуп Адиле Аббас-оглы лышәҟәы «Исызхамыршҭуа» аҟны
Нестор Лакоба (арымарахь ала), Лавренти Бериа, Агаси Ханџьиан апартиатә конференциа аҟны, 1935 шықәса
Нестор Лакоба ихьӡ зху Аҳәынҭқарратә музеи
Лакоба дзыхьчоз ауаа ицӡамызт, ақалақь шьапыла далсуан, ауаа гәаартыла драцәажәон, уи аҩыза аҟазшьа, ҳәарада, зегь хнахуан, хәыҷгьы-дугьы иднаԥхьалон. Ауааԥсыра идикылон аусураҿы, аха уаҟа адагьы, адәахьы дахьынҭыҵуа драцәажәон, аҩныҟа амҩа дықәума, баша аԥшаҳәаҿы днеиааиуама, ма акаҳуажәырҭаҿы дантәалозгьы.
Сариеи Нестор Лакобеи
Мусҭо Џьихашьвили ихатә архив аҟнытә
Нестор иҵабыргыҵәҟьаны ажәлар пату иқәырҵон, бзиагьы дырбон. Уимоу, иара жәлар рԥыза иаҳасабала данцәырҵ, Анцәа дырзааишьҭит ҳәа рыԥхьаӡон.
Изкны алегендақәа аԥырҵон. Руак еиҭеиҳәеит аҭоурыхҭҵааҩы Руслан Гәажәба. Уи ахьча ихҳәаауп, зырахә ашьха қыҭа ԥсҳәыҟа иҩацаны избоз. Ҽнак зны ахьча хҩык аԥааимбарцәа ажәҩан илбааны, ишеицәажәоз иаҳазаап. Урҭ ааилацәажәан ирыӡбеит Аԥсны дахагыларц Ҷнагә ҳәа зыхьӡу аӡәы. Дук мырҵыкәа, ари ахьча иибаз-иаҳаз даара иуаҩ ҟәышыз Мықәбак изеиҭеиҳәеит. Уи а-Мықәба Ешырантә Аҟәаҟа амҩа дшықәыз Ҷнагә ҳәа арԥыск диԥылазаап. Уи Нестор иакәхеит.
Ҳәарада, ари легендоуп, аха ажәлар рҿы уи даара алаҵәара аиуит, избанзар ажәлар агәра ргон Нестор хыхьынтә Анцәа дырзылбааишьҭит ҳәа. Ауаа иҩны инеиуан, ргәы иҵхоз изеиҭарҳәон – шьоукы аиҳабыра ргәы ндырхон, шьоукы иӷарыз рыуацәа дрыцхраарц иҳәон, инеилакгьы иара иҟынтә азҿлымҳара имоукәа уаҩ дымцацызт.
Аҟәа, Жәлар ркомиссарцәа рхеилак ахантәаҩы идкыларҭаҿоуп Аԥсны анхацәа рыбзазашьа зеиԥшроу ахьеилукаауа. Товаришь Лакоба иахь – ус ҳҳәеит ҳәа, араҟа иара баша Нестор ҳәоуп зегь шишьҭоу – зҵаарас иаарызцәырҵлак рыманы инеиуеит ауаа, аинстанциақәа зегьы ирывсны, уи дшырзыӡырҩуа, рызҵаарагьы шыиӡбо агәра ганы. Аԥсны аԥхьагыла Лакоба иуаажәлар лымкаала бзиа дырбоит. Зиновиев (Григори Зиновиев – асовет аамҭазы аполитикатә, аҳәынҭқарратә усзуҩы – аред.) Аԥсны даныҟаз зны лафны иҳәеит Аԥсны атәыла ахьӡ Лакобисҭан ҳәа иԥсахтәуп ҳәа.
абас лыҩуеит аурыс шәҟәыҩҩы Зинаида Рихтер «Кавказ наших дней» захьӡу лышәҟәаҿы, 1924 шықәсазы
Лакобеи Троцки «иаҟәыҭхареи»
Ихаҭа изымдыркәа, Нестор Лакоба Асовет ҳәынҭқарра алахьынҵаҿы акрызҵазкуаз ароль наигӡеит. 1924 шықәса ажьырныҳәамзазы, Ленин аԥсра даназааигәаз аамҭазы, Кремль акулуарқәа рҟны амчра агаразы ақәԥара еилашуан. Еиҳараҩык изларԥхьаӡоз ала, Ленин ишьҭахь аҳәынҭқарра дахагыларан дыҟан Лев Троцки. Убри аҟнытә уи иаӷацәа ирылшоз зегь ҟарҵар акәын, аполитик иаԥырхразы. Аха урҭ ахҭысқәа маҷк аҟара шрыгыз, аҳақьымцәа иҟарҵаз аҳәарала, Троцки иԥшәмаԥҳәыс диманы, поездла Москвантәи Кавказҟа ддәықәлеит. Уи инақәыршәаны, ҩыџьа инарылукааша апартиа аусзуҩцәа Феликс Ӡержинскии Серго Орџьоникиӡеи – Лакоба иахь ашәҟәы рыҩуеит, инықәырԥшшәа, аха иара еиликааратәы, Троцки аамҭала аполитика «иаҟәыҭхара» иара инапы ишану арбаны.
«Троцки Аԥсныҟа усҟантәи иаара аҵак ду арҭон ҳәа сгәы иаанагоит. Иаара акәым, аамҭалатәи аполитика иаҟәыҭхара ҳҳәар иаҳа ииашахоит», – ҳәа иҩуеит Станислав Лакоба, Ленин иԥсра хымш шагыз ишьақәгылаз аҭагылазаашьа дазааҭгыло.
Ленин иԥсҭазаара дшалҵыз Троцки иаҳаит Тифлис дшыҟаз.
Уи ашьҭахь иаразнак Кремльҟа адырра ҟаиҵеит Москваҟа дшыхынҳәуа азы, аха Сталин ус иеиҳәазаап: аԥсыжра уажәшьҭа усгьы уахьӡаӡом, убри азы иаҳа еиӷьуп Лакоба иахь уцар – угәабзиара уацклаԥш, апартиа азы уи еиҳа ихадароуп ҳәа. Дшыржьаз атәы Троцки еиликааит Аҟәа, Лакоба иҿы сасра дшыҟаз – Ленин иԥсанышәаҭра ҽнак иахыргеит, иара игәы ианҭеик аҽны ддәықәлазҭгьы, авожд наунагӡа абзиараз ҳәа иаҳәара дахьӡон. Иҟалаз, апартиа аиҳабыра рҿаԥхьа, Троцки иаҳаҭыр акыр иланарҟәит, уи акәын Сталин ииҭахызгьы.
Лакоба Лев Давид-иԥа убас ибзиан дидикылеит, Троцки даҽа ҩымыз «ԥсабарала иргәыбзыӷу атәылаҿ» даанхартә аҟынӡа, аҭыԥантәи ауаажәлар рытрадициақәеи ркультуреи иҽыргәылаихалеит.
«Троцкии Лакобеи Аԥсны зегьы иақәшеит, лассы-лассы анхацәа сасра ирызнеиуан, ақыҭа еизарақәа ирҭаауан. Руак аҿы, Мықә ақыҭан, Троцкигьы дықәгылеит. Иара иажәа далагеит аԥсуа оратортә ҟазара аԥҟарақәа инарықәыршәаны. Раԥхьатәи ажәақәас ииҳәазгьы, аԥсуаа традициала рықәгылара ахы зларкуа ракәын, иагьиҳәеит урҭ аԥсышәала: «Ажәлар, шәхаҵкы сцааит…» ҳәа. Еизаз ауаа ари уамашәа ирбеит. Анхацәа рзы арҭ ажәақәа зегь реиҳа крызҵазкуаны иаанхеит иқәгылараҿы», – ҳәа иҩуеит аҭоурыхҭҵааҩ Станислав Лакоба.
Сталин ахә ҳаракны ишьеит Троцки «иаҟәыҭхара» аус аҿы Лакоба иҟаиҵаз ацхыраара.
«Сталин убас иԥхьаӡеит, иуадаҩыз аиҭасратә аамҭазы Нестор иҟаиҵаз адгылара, иара ипозициақәа рырӷәӷәараҿы ацхыраара ҟанаҵеит ҳәа, – иҩуеит Станислав Лакоба, – убри азакәхап Сталин акыраамҭа инеиԥынкыланы (жәаҩа шықәса раҟара) Лакоба ибзианы дзизыҟаз. Убри аҭагылазаашьа абзоурала, авожд дизааигәеитәит Нестор, рацәак аҵакы амҭашәа, аха зегьы ираҳаратәы лафны зынгьы иҳәеит: «Сара – Коба (апартиаҿы Сталин ус хьыӡҷыдас иман – аред.), уара – Лакоба» ҳәа.
Лакобеи Сталинеи реиҩызара шықәсыцыԥхьаӡа еиҳа-еиҳа иӷәӷәахон.
Сталин изныкымкәан ԥсшьара ҳәа Аԥсныҟа даахьан, лассы-лассы Лыхны ақыҭан Нестор иҩнаҭа дсасны даҭаалон. Авожд Сариа лнапаҟынтә абысҭа лымихуан, Нестор иҩы ҿамҩа-ҿамҩала, игәарԥханы ижәуан. Уи аамҭаз ақҿаҩраҿы афатә ҟалҵон аԥшәма Нестор иан – Шьахәсна. Сариеи Сталин иԥҳәыси еиҩызцәахеит. Иара еснагь Сариа дрыликаауан апартиа аусзуҩцәа рыҳәсақәа зегьы рҟынтә, лхатә машьынагьы ҳамҭас илиҭахьан. Уи Аԥсны ицәырҵыз раԥхьатәи амашьынақәа иреиуан.
Лакоба иҭаацәа Сталин абас дахьырзыҟаз иԥсахы еибанаркуан, даҵашьыцуан Лавренти Бериа.
Апартиаҿы зкариера раԥхьатәи ашьаҿақәа ҟазҵоз, иара ирласны еиликааит, Лакобеи иареи еиҩызцәахар, Сталин иҟынӡагьы анеира шилшоз. Бериа – Нестори Сариеи рыҷкәын Рауфгьы аӡы дӡааиххьан, рыҩны лассы-лассы днеиуан. Бериа ишьҭыҵра зыбзоураз Нестор иакәын, избан акәзар иара иоуп Сталин иабжьызгаз «апартиатә усура анапхгарахь аенергиа злоу абри ачекист қәыԥш иқәыргылара». 1931 шықәса, ноибар 12 рзы Бериа дҟалоит Аахыҵкавказтәи акраикомаҿы апартиа (Асовет Еидгыла абольшевикцәа ркоммунисттә партиа – аред.) амаӡаныҟәгаҩыс, иара убас Қырҭтәыла ЦК КП(б) (акоммунисттә партиа ацентртә комитет) актәи амаӡаныҟәгаҩыс.
«Абласаркьа зхоу амаҭ», ҳәа изышьҭаз Бериа (иара иныҟәигон апенсне – аред.), игызмалра ихы иархәаны, илшоз зегь ҟаиҵон, авожд иҽигәарԥхаразы, уи иирбарц иҭахын, иара иаҟара дзықәгәыӷша ҽаӡә дшизымԥшаауа, ала аԥшәма иҳәатәы шханаҵо еиԥш, иаргьы иааиауҳәо зегь аҟаҵара дшазыхиоу.
Уи зегь рыла иубаратәы иҟан, ихымҩаԥгашьаҿы мҩашьарада иааԥшуан. Зны Сталин идачаҿы дахьынаиааиуаз, даахәмаршәа иҳәеит, абаҳча аҳәира ахысит, ирыцқьазар бзиан ҳәа. Бериа уи шааиаҳаз, иаразнакала аигәышә аашьҭихын, убас гәаӷла дыҭәны абардра ацҟьара иҽазикит, ихәаԥшуаз ауаа, абардра акәым, «иаӷацәа рыхқәа» хыицҟьозшәа ргәы иабеит. Ари ахҭыс инарҭбааны дазааҭгылеит Сариа лашьа Мусҭо Џьих-оглы игәалашәарақәа рҟны. Лавренти Бериа икариератә мардуан еиҳа-еиҳа иҳаракны ахәнара даҿын, нас ишнеиуаз, аусқәа убас иааҳәит, Нестор Лакоба аханатә Сталин еиҳа изааигәаз, уажәшьҭа Бериа инапаҵҟа дҟалеит.
Лакобеи Бериеи иаргамамыз реиҿагылараҿы аиҭасымҭа ҟалеит 1936 шықәсазы.
Сталин мап ицәызкыз
Сталин дазхәыцуа далагеит, Лакоба Москваҟа аусурахь ииагара, аҩныҵҟатәи аусқәа рзы жәлар ркомиссарс иҟаҵаразы. Даара акырынтәгьы иара иахь дааиԥхьахьан, аха Лакоба еснагь уи ааԥхьара мап ацәикуан. Авожд мап ицәкрақәа руак ашьҭахь, иԥшәма ԥҳәыс ус леиҳәоит Нестор: «Избан абас иҳараку амаҵура зсыдигало Сталин? Уи сара сақәшаҳаҭхараны сыҟаӡам ахаан, исықәымчуа иалагаргьы… Сыжәлар уажәыгьы абырҷман (апырҷпан – бз.ад.) рфоит, сара аиҳабырахь сцома?! Мап, сақәшаҳаҭӡам». Абри атәы лыҩуеит Адиле Аббас-оглы лышәҟәы «Исызхамыршҭуа» аҟны. Ара аус злаз еиҳаракгьы, Сталин идигалоз амуҵара усҟантәи аамҭазы зегь реиҳа ишьаарҵәыраз ахьакәыз мацара акәӡам… Нестор иныруан Аԥсны иалгара ишашьҭоу, ус аныҟала Бериа игәы иааҭаху зегьы ара иҟаиҵаларц дыҟан. Аԥсны «ақырҭуатәра» Бериа ихы иҭагьежьуеижьҭеи акрааҵуан.
Ари ахшыҩҵак иҿыцу акы акәгәышьамызт. 1929 шықәсазы Аахыҵкавказтәи апартиа абиуро аилатәараҟны, зегьы еицҿакны иақәшаҳаҭхеит Аԥсны автономтә республика аҳасабала Қырҭтәыла алалара. Аус шьҭа усгьы иӡбоуп ҳәа ишахәаԥшуаз, аҵыхәтәан Лакоба игәаанагара иазҵааит. Ус раиҳәеит: «Мшәан сара акгьы смаҳаӡеит. Сарҳага аппарат ҽеишәа аус амуазаап» ҳәа. Ҩаԥхьа ирҳәаз зегь аиҭаҳәара иаламгаӡеит усҟан, аамҭала ари азҵаара инахарцгьы рыӡбеит, аха ашьҭахь зегь акоуп уи аус ӡбан.
Нестор Лакоба аҵыхәтәанӡа дгәыӷуан Аԥснытәи АССР Қырҭтәылатәи ССР иалҵны, ишишоу Асовет Еидгыла иалалап ҳәа. Убри даҳәарц Москваҟа жәаантә еиҳамзар дцахьан, аха ииҳәоз аӡәгьы иаҳар иҭахымызт.
«Сыԥсы ҭанаҵы ари аҩыза ҟалашьа амам!»
1936 шықәса декабр мзазы, Бериа Қарҭҟа дааиԥхьеит Лакоба. Аиԥылара ӷьаҩны имҩаԥысит, дара иӷәӷәаны ажәақәа еимаркит. Апрофессор Станислав Лакоба игәаанагарала, Лакобеи Бериеи реицәҳара зыхҟьаз, Аԥсны ахада иидырбаз ақырҭқәа арахь иааганы Аԥсны раланхара аплан акәын. «Сыԥсы ҭанаҵы ари аҩыза ҟалашьа амам!» иҳәазаап Нестор Лакоба. Абас, ихаҭа изымдыркәа, ишьра инапы аҵаиҩит.
Аҟәатәи абаӷәаза аартра,
Абарҭ ахҭысқәа аныҟала ашьҭахь, иара уи аухаҵәҟьа, Лакоба дахьаангылаз асасааирҭахь аҭел дизасуа далагеит Бериа иан, дук мырҵыкәа дааит иԥҳәыс Нина, уи лҽадцаланы Лакоба ааԥхьара илҭо далагеит рыҩныҟа уаххьафара днеирц, иара бзиа иибоз акалмаҳа ӡны ишыҟарҵаз азгәаҭауа. Бериа иҩны даҭааит иара, аха афатә дагьакьымсит, акониак маҷк ижәын, аԥсыӡ знык днацҳаит акәымзар. Жәаминуҭк рышьҭахь дгылеит, игәалаҟара ҽеимшәа ибо даналага. Амашьына данҭатәа арныҟәцаҩ ажәазаҵәык оуп иаиҳәаз аԥсышәала: сыршьит. Уи ауха Нестор Аполлон-иԥа ааԥхьара иман Бериа итеатртә ложа ашҟа. Уантә иара ԥсы ихаӡамкәа дыргеит. Декабр 26 ауха Нестор Лакоба иԥсҭазаара далҵит, Қарҭ. Нас ишьақәдыргылоит ацианиттә кали ала дшыршьыз.
ианвар 1, 1937 шықәса
Нестор Лакоба иԥсанышәаҭара
Аԥснытәи аҳәынҭқарратә музеи
Нестор ишьра аамышьҭахь Аԥсны аҭоурых аҿы зегь реиҳа ибӷаԥҵәагаз аамҭақәа ҟалеит. Иара «ажәлар раӷа» ҳәа ахьӡ ихырҵоит, иуацәа ааигәақәа аӡәырҩы, иԥшәмаԥҳәыс Сариеи, иҷкәыни Рауфи уахь иналаҵаны НКВД (Асовет Еидгыла аҩныҵҟатәи аусқәа рзы ауаажәларратә комиссариат – аред.) абахҭақәа рҿы иргәаҟны иршьуеит. Аха иԥсыз Несторгьы дызԥырхагахаз ҟалеит. Раԥхьа, иԥсыбаҩ Аҟәатәи Аботаникатә баҳча асклеп иҭыганы, Михаиловтәи аԥсыжырҭаҿы анышә иамардоит, уи ашьҭахь зынӡа идетективтәуп ҳәа ззуҳәаша ахҭысқәа мҩаԥысуеит: гәаанагарак ала, иԥсыбаҩ рблит Аҟәа, Алашарбага аҳаблан иҟоу акьыртә жра азааигәара; даҽа гәаанагарак ала – Нестор иԥшәмаԥҳәыси, иани уи инышәынҭра ԥхасҭартәырц азы агәҭакқәа шыҟоу анраҳа, маӡала ирылшеит иԥсыбаҩ ыҵхны, даҽаџьара анышә аҭара. Уи аҭыԥ аӡәгьы идмырбаӡеит. Ишыҟазаалакгьы, Нестор инышәынҭра ҳәа иахьа џьаргьы иҟаӡам.
Атекст автор – Арифа Қапԥҳа, абильд-редактор – Наала Аҩӡыԥҳа, аредактор хада – Амина Лазԥҳа
Аџьынџьтәылатә Еибашьра Ду
Аблокада иҭакыз Ленинград зыхьчоз Ҟарачы-Черқьес тәыла иалҵыз афырхацәа рыхьӡқәа наӡаӡартәит Санкт-Петербург ақалақь аҿы
Аџьынџьтәылатә еибашьра ду аан аблокада иҭакыз Ленинград зыхьчоз Ҟарачы-Черқьессктәи Ареспублика иалҵыз афырхацәа рмемориал аадыртит Санкт-Петербург.
Аџьынџьтәылатә еибашьра ду аан иҭахаз Ҟарачы-Черқьессктәи афырхацәа рмемориал аартра ацеремониа мҩаԥысит Санкт-Петербург, Пискаревтәи аԥсыжырҭаҿы, цәыббрамза 5 рзы. Ари амемориал аартрала аблокада иҭакыз Ленинград ахьчаҩцәа ашәуаагьы назлаз ргәалашәара наӡаӡартәит.
Амемориалтә хаҳә аартра иалахәын Санкт-Петербург авице-губернатор Анна Метианина, Ҟарачы-Черқьессктәи Ареспублика ахада Рашьыҭ Темрезов, Адунеизегьтәи аԥсуа-абаза конгресс (АААК) Иреиҳаӡоу ахеилак ахантәаҩы, Иавтономтәу, икоммерциатәым аилазаара «Алашара» ахада Мусса Егзакь.
Пискаревтәи аԥсыжырҭаҿы имҩаԥысуаз ацеремониа алахәцәа
Егзакь иазгәеиҭеит ари ахҭыс аҵак ду шамоу Санкт-Петербург иқәынхо ауааԥсыра зегьы рзы, лымкаалагьы Ҟарачы-Черқьесиа иалҵыз рзы.
«Ирацәаҩуп араҟа инхо ҳџьынџьуаа рхыԥхьаӡара. Ҳара ҳзы иҳаҭыр духоит ҳхәыҷқәеи ҳҩызцәеи ҳаманы абраҟа ааира, Аџьынџьтәылатә еибашьра ду аан иҭахаз Ленинград ахьчаҩцәа ргәалашәара ашьаразы. Ҳара ҳзы ари амемориалтә хаҳә ақәыргылара – хҭыс дууп», – ҳәа азгәеиҭеит АААК ахантәаҩы.
Аусмҩаԥгатә ахьынӡацоз уи алахәцәа иргәаладыршәеит Ҟарачы-Черқьес тәыла аул Бесленеи иалҵыз аибашьцәа ргәымшәара. Ашәарҭара ду шыҟазгьы, урҭ рыҩнқәа рҿы ленинградтәи ахәыҷқәа афашистцәа ирцәырҵәахуан. Аибашьра ашықәс хьанҭақәа раан Ҟарачы-Черқьесиа абас аԥхьакырҭа роуит 32-џьа Ленинград аблокада иалгаз ахәыҷқәа.
Пискаревтәи аԥсыжырҭаҿы иҟоуп иара убас 2004 шықәса лаҵарамзазы иаартыз Аԥсны иалҵыз Ленинград ахьчаҩцәа рмемориалтә хаҳәгьы.
Аԥсны иалҵыз Ленинград ахьчаҩцәа рмемориалтә хаҳә
Ҟарачы-Черқьес тәыла афырхацәа рмемориал 101-тәихеит еиуеиԥшым арегионқәа рҟынтә иааны Ленинград зыхьчоз афырхацәа рмемориалтә комплекс аҟны.
Пискаревтәи аԥсыжырҭа шьаҭаркын 1939 шықәсазы Ленинград аҩадатәи аҵкар аҟны, ахьӡгьы аиуит ааигәа ишьҭаз ақыҭа Пискаревка иахаршаланы. 1941-1944 шықәсқәа раан Аџьынџьтәылатә еибашьра ду аҿы иҭахаз ирзеиԥшу ԥсыжырҭахеит.
Аиашьаратә нышәынҭрақәа рҟны ижуп Ленинград аблокадаҿы зыԥсҭазаара иалҵыз ауааԥсыреи, Ленинградтәи афронт аҟны иҭахаз аибашьцәеи – иааидкыланы 470 нызқьҩык ауаа. Даҽа дыррақәак рыла – 520 нызқьҩык: 470 нызқьҩык аблокада иахәхази, 50 нызқьҩык аибашьцәеи. Пискаревтәи аԥсыжырҭа – адунеи аҿы зегьы иреиҳау ԥсыжырҭоуп Аҩбатәи адунеитә еибашьра иалаӡыз анышә иахьамадоу аԥсыжырҭақәа зегьы рҟынтә.
Агәаларшәагатә банкнота «Владислав Арӡынба» Аԥсны иҭрыжьуеит
Аԥсны Аҳәынҭқарра Амилаҭтә банк аофициалтә саит
Аԥсны Аҳәынҭқарра Амилаҭтә банк аҳәамҭа ҟанаҵеит агәаларшәагатә банкнотақәа «Владислав Арӡынба» шыҭнажьуа.
Аԥсны Амилаҭтә банк иҭнажьуеит 500 аԥсар ицо агәаларшәагатә банкнотақәа «Владислав Арӡынба» ҳәа аанацҳауеит Амилаҭтә банк аофициалтә саит. Ари абанкнота Аԥсны Аџьынџьтәылатә еибашьраҿы Аиааира 25 шықәса ахыҵра иазкуп.
Аиубилеитә банкнотақәа рҭыжьра азԥхьагәаҭоуп цәыббрамза 29 рзы, атираж жәа-нызқь цыра ыҟоуп. Абанкнотақәа ахә ахшәааратә хархәагак аҳасабала ахархәара роуеит рноминалтә хәыԥсаала; иара убасгьы аизгареи, аинвестициақәа рыҟаҵареи, атезаврациеи (аԥара – амал аидкылара аҳасабала афункциа анагӡара – аред.) ззыууша маҭәарк аҳасабала, аноминалтә хәыԥса иақәымшәо ахә ала.
«Ахархәаразы иҭыжьу абанкнотақәа ашәаратә хархәагас иҟоуп рноминалтә хәыԥсала, аурыс мааҭ иаҿырԥшны ишьақәырӷәӷәоу аеквивалент змоу: аԥсарк – жәа-мааҭк ицоит (Урыстәылатәи Афедерациа амааҭқәа). Убри аан арҭ абанкнотақәа хаҭалатәи ахәаахәҭраҿы ашәаратә хархәагак аҳасабала ухы иаурхәар ҟалаӡом (аиубилеитә банкнотақәа рфункционал ԥкуп – аред.)», – ҳәа азгәаҭоуп Амилаҭтә банк асаит аҟны.
Аԥсны Амилаҭтә банк ахантәаҩы Беслан Бараҭелиа иажәақәа рыла, агәаларшәагатә банкнотақәа рҭыжьра залыршахомызт Урыстәылатәи Гознак ацхыраара ада.
«Акыр ихьшәаны Гознак ҳшадҵаалазгьы, ҳаилыркааит, адгылара ҳарҭеит, аамҭа кьаҿк иалагӡаны ҳазыҳәарагьы нарыгӡеит иҳаракӡоу хаҭабзиарала. Убри азы лымкаала иҭабуп ҳәа расҳәоит», – иҳәеит Бараҭелиа.
Абанкнота кьыԥхьхоит абамба иалху ақьаад шкәакәа аҟны, ахьаԥшшәи ашьацԥшшәи амазаауеит. Акупиура еиқәдыршәеит асахьаҭыхыҩцәа Баҭал Џьапуеи Ҭемыр Ҟаитани.
Абанкнота ахаҿра ихадоу сахьаны иануп Аԥсны раԥхьатәи ахада Владислав Арӡынба ипаҭреҭ, уи аҵаҟа иануп аҩыра «Владислав Арӡынба». Ашьҭахьтәи аплан аҟны иубоит аԥсуа ар аибашьцәа Аиааира абираҟ шышьҭырхуа. Асахьақәа ирықәҭыхуп итрадициатәу аԥсуа орнамент.
500 аԥсар ицо агәаларшәагатә банкнота «Владислав Арӡынба». Ахаҿра
Абанкнота анааурҳәлак ихадоу сахьаны иануп Аԥсны Аҳәынҭқарра ахсаала, иара убас Аԥсны аҳҭнықалақь Аҟәа архитектуратә комплекс ацәаара, Аԥсны аҳәынҭқарратә герб зну абаа хырӷәӷәарҭа афон аҟны.
500 аԥсар ицо агәаларшәагатә банкнота «Владислав Арӡынба». Ашьҭахь
Агәаларшәагатә банкнотақәа раԥхьаӡа акәны Аԥсны иҭрыжьуеит. Аԥсны Аџьынџьтәылатә еибашьраҿы иаҳгаз Аиааира аиубилеи иазкны иҷыдоу абанкнотақәа ртираж аԥшьгаҩыс иқәгылеит Аԥсны Аҳәынҭқарра Амилаҭтә банк.
Москватәи ашьыжь «Брехаловка» аҟны: аԥсуа культуратә фестиваль «Аԥсны» шымҩаԥысыз
Москватәи аԥсуа диаспора Аиааира 25 шықәса ахыҵра азгәанаҭеит аԥсуа культура афестиваль «Аԥсны» амҩаԥгарала.
Москватәи аԥсуа диаспора (МАД) раԥхьаӡа акәны имҩаԥнагеит «Аԥсны» ҳәа хьӡыс изауз аԥсуа культура афестиваль. Абри аформат ала Аиааиреи Ахьыԥшымреи рныҳәамш цәыббра 30 рзы имҩаԥысит адиаспора рхаҭарнакцәа изаамҭанытәиу реиқәшәара.
Афестиваль мҩаԥысит Москва ақалақь агәҭаны, «Красная пресня» апарк аҿы. Аԥсуа милаҭтә кәашарақәеи, ашәаҳәарақәеи ирыцлеит ԥсыуа ҵасла аҭаца лаагашьа арбара, Аҟәатәи акаҳуажәырҭа «Брехаловка» аҿтәи атмосфера, амилаҭ чысқәа рыҟаҵаразы амастер-классқәа уҳәа иҵегь ирацәаны аусмҩаԥгатәқәа.
Афестиваль аҭааҩцәа араҟа ицәыргаз Аԥснытәи аалыҵқәа рыхәҳар ҟалон
Афестиваль аҭааҩцәа аинтерес ду рыманы иахәаԥшуан аԥсуаа рытрадициатә бзазара амаҭәарқәа рцәыргақәҵа
Апарк «Красная Пресня» аҟны иаартыз афестиваль аҟны идырбан аԥсуа милаҭтә кәашарақәа
Москватәи аԥсуа диаспора аиҳабы Беслан Аграб иажәақәа рыла, адиаспора актив еиуеиԥшым аныҳәа азгәаҭара аформақәа ирылацәажәон, аҵыхәтәан ирыӡбеит акультуратә фестиваль мҩаԥыргарц.
«Ари Москва имҩаԥысуа раԥхьаӡатәи ԥсыуа фестивальуп – зегьы рзы иаарту, хәыда-ԥсада узҭаар ауа. Жәанызқьҩык рҟынӡа ауаа ҳҭааит, сгәанала, ари қәҿиара дууп. Уи, ауаа ҳамԥхьаӡаргьы иубаратәы иҟан, аҭааҩцәа зегьы рхы-рҿқәа еихаччо, ргәы алаҟаны зегьы иахәаԥшуан, иҭабуп ҳәа ҳарҳәон иара уа афестиваль анцоз аамҭазгьы, ианынҵәа ашьҭахьгьы – доусы рсоциалтә даҟьақәа рҿы», – иҳәеит Агрба.
Ари аныҳәа амҩаԥгара иаҵаз аидеологиатә ҵакы аилкаара мариоуп – ҳхы ргәаҳарԥхар ҳҭахын ҳәа ациҵеит иара. Москватәи аԥсуа диаспора ахада ихшыҩҵак ҳаилиркааит абас: «Ауаҩы иаангьы ус ами ишыҟаҳҵо. Иҟаҳҵои аӡәы ҳаигәаԥхарц анаҳҭаху? Ҳкәашоит, ҳшәаҳәоит, ажәабжь гәырҿыхагақәа еиҭаҳҳәоит, иҳамоу ачыс хаақәа иреиӷьу ргьама иҳарбоит, аныҳәаҿақәа шьҭаҳхуеит, аԥсҭазаара ҳшазыҟоу изеиҭаҳҳәоит, афильмқәа иҳарбоит – абри еиқәысыԥхьаӡаз зегь ыҟан ҳфестиваль аҿгьы! Ҳаргәаԥхар ҳҭахын, ҳҩызцәа ргәы ҳахәарц, насгьы аҩызцәа ҿыцқәа ҳарҳарц. Иагьҳалшеит уи».
Абри ахҭыс иазку афотолента ахәаԥшра>>
Афестиваль аиҿкааҩцәа ируаӡәку Наста Агрԥҳа еиҭалҳәеит, иаарту адәаҿы афестиваль амҩаԥгара аформат ала ҳара ҳасасцәа идҳаркыр ҳҭахын аԥсуа қыҭақәа ргәыбылра, еиҳаракгьы ақыҭа ныҳәақәа рҿы аҳра зуа ахақәиҭреи, агәырӷьареи, асасдкылареи рцәаҩа ҳәа.
«Афестиваль ала ҳара иаҳҳәар ҳҭахын, зегь раԥхьаӡа иргыланы, Аԥсны – амшыни, апальмақәеи, амандаринқәеи рыдагьы иҟоу шырацәоу, иара ақыҭақәа рыла ишбеиоу, ахатә культура дуӡӡа шамоу, амилаҭ чыс ахкырацәара, аԥсабара аԥшӡара уҳәа убас ирацәаны излаҽхәаша шамоу», – ҳәа азгәалҭеит лара.
Афестиваль иаҵаз сиурпризқәак ртәы еиҳа инарҭбааны ҳазааҭгылап.
Москватәи «Брехаловка» аҿы ҭагалантәи ашьыжь, мамзаргьы аԥсуа џьыка ҟаԥшь шыҟарҵоз
Аԥсны аҳҭнықалақь аҿы ишаԥу еиԥш, ашьыжь акаҳуала иалагоит, «Брехаловка» ҳәа иахьашьҭоу амшын аԥшаҳәаҿы игылоу акафе аҟны аԥслымӡ аҿы идыршуеит иара, нас ҭынч инаҿыхәо аԥсҭазаареи, аполитикеи рҿы уҳәа иҟоу-иану ирылацәажәоит.
Абасҵәҟьа иалагеит уи аҽны Москва агәҭаны, «Красная пресня» апарк аҟны иаартыз «Брехаловка» аҿтәи ашьыжьгьы: акаҳуа аԥслымӡ аҿы идыршуан, игәырҿыхагоу ацәажәарақәа ыҟан, иара амшгьы Аԥснытәи еиԥшны, амра хааӡа иԥхон, цәыббрамза анҵәамҭазы – ари даара иџьоушьаша акоуп Москва аклимат азы.
Аҟәатәи «Брехаловка» иеиԥшны иаартыз аҭыԥаҿы асасцәа аԥслымӡ аҿы акаҳуа рыздыршуан
Амала еиԥшымзаарак ыҟан зегь акоуп: амшынцәгәырԥақәа рыбжьы уаҳауамызт, амшын аҵаа-фҩы ахаҭыԥан еизаз зегьы ааимнадеит апырпыл ҟаԥшьи ахәсхәақәеи рыфҩы хаа.
Уи иаанагоз аԥсуа џьыка ҟаԥшь аҟаҵашьа иазкыз амастер-класс алагеит ҳәа акәын.
Ааи, Москватәи апаркқәа руак аҿы аԥсуа чеиџьыка зыда ухаҿы иузаамго аџьыка ҟаԥшь ахаҭаҵәҟьа ҟарҵон. Уи абара акыр иаԥсан. Афестиваль аиҿкааҩцәа иазԥхьагәарҭеит иара убас егьырҭ аԥсуа чыс хадақәа – аилаџьи, ачашәи рыҟаҵаразы амастер-классқәагьы.
Ҳәара аҭахума, афестиваль аҭааҩцәа алшара рыман аԥсуа ҩқәа ргьама абара, иргәаԥхоз аахәара.
Москва агәҭаны «Аԥсуа чара» амҩаԥгареи, «Амцабзаа» рыкәашара аурокқәеи
Аныҳәа иацҵахон, ус даацәырҵит ҭацамаҭәала еилаҳәаз аҭыԥха, лҩызцәа ҩыџьа лывагыланы, «агәара» дааҭаргалеит, шәаҳәарала-кәашарала, аԥсуа чараҿы ишаԥу еиԥш. Зегь рыла ирхиоуп аишәачарагьы, абыргцәа хатәрақәа аныҳәаҿақәа шьҭырхуеит.
Абас афестиваль аиҿкааҩцәа ирыӡбеит Москва ақалақьуаа аԥсуа чара аҵасқәа ддырбарц. Асасцәа ирбарц рылшон аҭацаагара иадҳәалоу ажәытәтәи аԥсуа ҵасқәа аазырԥшуа ақәыргыламҭа.
Акыраамҭа угәалашәараҿы иаанхо ак акәны иҟалеит аԥсуа чара аимпровизациа. Аҭаца «агәараҭа дҭаргалеит» ԥсыуа ҵасла ишаԥу еиԥш, акы агмыжькәа
Ачараҿы ишаԥу еиԥшгьы ирхиан аишәачара, аиҳабацәа аизҳазыӷьаразы аныҳәаҿақәа шьҭырхуан
Аҭацаагаратә традициақәа даара аинтерес рызцәырнагеит афестиваль аҭааҩцәа, уи азгәеиҭеит адиаспора реиҳабы.
«Москва ақалақьуаа ҿыц блала срыхәаԥшит иахьа, даара иҭабуп ҳәа расҳәарц сҭахуп иаадырԥшуаз аинтерес азы, қәрала еицәыхараз ауааԥсыра еиҟараны иазҿлымҳан ари аусмҩаԥгатә. Рыԥсшьарамш ныҳәак еиԥш имҩаԥаагеит», – иҳәеит Беслан Агрба.
«Ачара» амҩаԥгара дырԥшӡон арҿиаратә коллективқәеи амузикантцәеи, урҭ рхыԥхьаӡараҿы: акәашаратә ансамбль «Амцабз», Урыстәыла зҽаԥсазтәыз артистка, Аԥсны жәлар рартистка Алиса Гыцԥҳа, ашоу «Голос» алахәцәа Ҭемыри Дениси Ҳагаа (Timband).
Аԥсуа кәашара арҵаразгьы амастер-класс мҩаԥган. Уи мҩаԥыргеит Игор Моисеев ихьӡ зху академиатә ансамбль алахәыла Ахра Ҭаниеи, ансамбль «Амцабз» анапхгаҩы Лаша Марыхәбеи. Имҩаԥган иара убас аԥсшәа арҵара аурокқәа шымҩаԥысуа аӡыргара.
Афестиваль аҭааҩцәа алшара рыман Ҭенгиз Ҭарба ифотоҭыхымҭақәа рыхәаԥшра абраҵәҟьа иаартыз «Ишьхатәылоу Аԥсны» апроект ацәыргақәҵаҿы. Афестиваль хыркәшахеит Миха Лакрба иновеллақәа рыла иҭыхыз зметр кьаҿу афильмқәа дырбаралеи, аиҿкаара «Послы доброй воли» имҩаԥыргаз ашьапылампылтә матч алеи.
Ҭенгиз Ҭарба апроект «Ишьхатәылоу Аԥсны» аҳәаақәа ирҭагӡаны ицәыригеит Аԥсны аҭыԥ ԥшӡарақәа рҟны иҭыихыз афотосахьақәа
Атәыла абзиаӡбахә аларҵәареи ԥхьаҟатәи агәҭакқәеи ирызкны
Афестиваль аиҿкааҩцәа руаӡәк, Москватәи аԥсуа диаспора адиректор Даур Барганџьиа излаиԥхьаӡо ала, афестиваль аформат даара иманшәалахеит, убри аҟнытә адиаспора агәҭакқәа иреиуоуп иара шьҭарнахыс есышықәса амҩаԥгара.
Афестиваль аҿы иаарԥшыз ахкырацәара зегьы иргәаԥхеит, аскептикцәагьы уамашәа ирбаратәы иҟалеит, иҳәеит иара.
«Афестиваль ҷыдарас иамоу – зегьы рзы иахьаарту ауп. Ганкахьала, Москватәи ҳауаажәлар ас еиԥш иҟоу иҭбаау аусмҩаԥгатә рхы аладырхәразы алшара ҟалеит. Даҽа ганкахьала, Москва ақалақьуааи асасцәеи ирыдаагалеит аныҳәатә ҟазшьа змоу аамҭа ахгара аформат, ҳкультуреи ҳтәылеи иаҳагьы иааигәаны рызнагарала», – ҳәа азгәеиҭеит Барганџьиа.
Анаҩстәи афестиваль аӡбахә аҳәара макьана изаауп ҳәа лгәы иаанагоит Наста Агрԥҳа. Аха иара ҟалозар, программас иамазаалакгьы, иалахәцәахо азусҭцәахалакгьы – иара уажәеиԥш иаартызаауеит, ҳкультура иазкызаауеит, аҭааҩцәа зегьы иргәаԥхо иҟалоит лҳәеит лара.
Беслан Агрбагьы ари афестиваль есышықәса амҩаԥгара дадгылоит, аха убри аан ицәырҵуа ауадаҩрақәак рыӡбахә иҳәеит.
«Ҳара иалаҳхыз ашықәс аамҭазы аратәи аклимат даара ибааԥсуп. Сынтәа амш еилганы иахьыҟалаз – даара иҳақәҿиеит, ҳааҟәымҵӡакәа Анцәа ҳиҳәон, амш ҟаларцаз. Убри аҟнытә ари афестиваль аԥхын имҩаԥгалазар еиӷьуп… аха аԥхын еиҳараҩык ԥсшьара ицоит, еимпуеит. Ахәыцра ҳаҿуп, ажәакала. Ҳхаҭақәагьы убас иаҳгәаԥхеит ари афестиваль, еиҭамҩаԥаҳгарц даара иаҳҭахуп аиашазы», – иҳәеит иара.
Беслан Агрба иҭабуп ҳәа раиҳәеит афестиваль аиҿкаара иалахәыз, уи иацхрааз зегьы.
«Аӡәыцыԥхьаӡа рыхьӡқәа рҳәара салагом, даара ирацәаҩуп дара. Аха ихадароу аныҳәа аиҿкааҩцәа иреиуоуп: Даур Барганџьиа, Инна Барчан, Наста Агрԥҳа, Галина Белькова, Дмитри Ҳашба, Наталиа Хлиустова, Руслан Ҳагба, Нара Папԥҳа уҳәа убас ирацәаҩӡаны», – ҳәа азгәеиҭеит адиаспора аиҳабы.
Афестиваль аиҿкаара хымз инарзынаԥшуа аамҭа агеит, уи аиалхәын 50-ҩык ауааԥсыра, аволонтиорцәа налаҵаны.
2-хҳәаак
Аԥхьакра Ацәыргара
Ҭырқәтәылатәи аԥсуа диаспора Аԥсны заагарҭа маҷу ауааԥсыра рзы 1200 комплект амаҭәа ԥхақәа аарышьҭит
Ҭырқәтәыла иҟоу аԥсуа диаспора рхаҭарнакцәа Аԥсныи Нхыҵ Кавказтәи ҳашьцәеи рыбжьара заагарҭа маҷу аҭаацәарақәа рзы агуманитартә цхыраара аарышьҭит – амаҭәа ԥхақәа.
Ҭырқәтәыла иҟоу аԥсуа диаспора рхаҭарнакцәа рҟынтә агуманитартә цхыраара, хаҭалагьы – 1200 комплект амаҭәа ԥхақәа Аԥсныҟа иааит ҭырқәтәылатәи ақалақь Бартын аҟынтә. Абри атәы АААК аинформациатә портал иазеиҭеиҳәеит Аконгресс анагӡаратә маӡаныҟәгаҩ Инар Гыцба.
Ари аидеиа изцәырҵит АААК Иреиҳаӡоу ахеилак алахәыла Аҳмаҭ Ҳапат, анаҩс уи аӡбахә Аконгресс аҟны ицәыригеит.
«Аконгресс гәацԥыҳәара дула ари апроект иадгылеит. Ҭырқәтәыла аидара аҭыԥ ианықәырҵа ашьҭахь, Аԥсны аиҳабыра рахь ашәҟәы ҳашьҭит, агуманитартә цхыраара аҳасабала иазхарҵарц. Иара убас ҳрацәажәеит абас иҟоу аҭаацәарақәа ирыцхраауа агәыҳалалратә фондқәа рнапхгаҩцәа, иҳауз амаҭәа ԥхақәа иаҳа изҭаху аҭаацәарақәа ирзаҳшарц азы», – ҳәа еиҭеиҳәеит Гыцба.
Иара излаиԥхьаӡо ала, ари ацхыраара акраҵанакуеит. Цхыраарак аҳасабала, ҳәарада, ибзиоуп, аха даҽа ганкахьалагьы – адиаспора рҭоурыхтә ԥсадгьыл аҟны имҩаԥысуа асоциалтә ԥсҭазаара иаланархәуеит, аамҭак азы еиҟәгахаз ҳажәлар рыбжьара аиашьара ацҳақәа арӷәӷәоит, аҳәаанырцә инхо ҳџьынџьуаа ршьамдгьыл аҟны имҩаԥысуа апроцессқәа ирыхәҭакхоит».
АААК анагӡаратә маӡаныҟәгаҩ иажәақәа рыла, иааз аидара анеилырхлак ашьҭахь, Аконгресс ахаҭарнакцәеи агәыҳалалратә еиҿкаарақәеи еилахәны ишьақәдыргылоит ацхыраара раԥхьа ӡа иргыланы изҭаху аҭаацәарақәа рсиа, нас урҭ амаҭәа ԥхақәа рыҭахоит. Агуманитартә цхыраара ахәҭак Нхыҵ Кавказтәи ҳаиашьаратә республикақәа рҿы ацхыраара зҭаху ирзышьҭхоит.
Ари акциа аԥшьызгаз АААК Иреиҳаӡоу ахеилак иалоу Аҳмаҭ Ҳапат аинфопортал иазеиҭеиҳәеит, ари аҩыза ацхыраара Аԥсны акыршықәса раахыс ишымҩаԥырго. Сынтәа ацхыраара аҟаҵара азҵаара иалацәажәон Ҭырқәтәыла иҟоу Азинмчра нагӡа змоу Аԥсны ахаҭарнак Вадим Ҳаразиеи, АААК Иреиҳаӡоу ахеилак алахәцәеи рҟны.
«Ҭырқәтәыла иҟоу аӡахратә, абатә компаниа дуқәа ҳрыҳәеит амаҭәа ԥхақәа ҳзеиқәдыршәарц, даарагьы ҳраҭабуеит урҭ. Агуманитартә еидара ҳажәлар ирзаарышьҭит Ҭырқәтәыла аус зуа, аҭырқәа, акәырд, аԥсуа, ачерқьес хылҵшьҭрақәа змоу анаплакыҩцәа, анаҩс уи, Аконгресс алархәны, ацхыраара зҭаху аҭаацәарақәа рызшаразы», – иҳәеит Ҳапат.
Иара иажәақәа рыла, 1200 комплект амаҭәа ԥхақәа рҟынтә 400 ахәыҷқәа ирызкуп, 250 – ахацәа, даҽа 250 – аҳәса. Амаҭәақәа зегь ҿыцуп, анаплакыҩцәа рфабрикақәа рҟынтә ишиашоу иаарышьҭит.
«Ацхыраара ҳаҳәарц азы ҳара амаҭәа аҭыжьра знапы алаку ааглыхыҩцәа хаҭала ҳрацәажәон, мамзаргьы ҭелла ҳарзасуан, дара рхала иазыразны иалырхуа амаҭәа ҳарҭарц. Анаплакцәа доусы рхала ирыӡбон иарбан маҭәоу, насгьы шаҟа комплект агәыҳалалрахь ирзышьҭуа. Нас ҳара афирмақәа ахьыҟоу ҳцаны иҳаздырхиаз амаҭәақәа еидаҳкылон. Зегь анеидаҳкыла ашьҭахь қәнагала еиқәыршәаны, Аԥсныҟа амҩа иқәаҳҵеит», – ҳәа еиҭеиҳәеит Ҳапат.
Ҭырқәтәылатәи ҳашьцәа Аԥсныҟа иаарышьҭыз агуманитартә цхыраара
Аконгресс Иреиҳаӡоу ахеилак алахәыла излаиԥхьаӡо ала, ари еиԥш акциақәа ауаа еиднакылоит, реизыразра иазнарҳауеит, динхаҵарала, милаҭла, бызшәала уҳәа еиқәымшәозаргьы. Дара аҵакы рымоуп иара убасгьы «доусы ҳапроблемақәа рыӡбараҿы аидгылара ҟаларц азы, ҿыц игыло абиԥарақәа реизааигәатәразы, ауаҩы иқьиара аҵакы шамоу аилкааразы, Аԥсны аҭынч ԥсҭазаара аизҳазыӷьаразы».
Агуманитартә еидара Аԥсныҟа мшынла идәықәҵан, Сҭамԥыл ақалақь аус зуа «Аҟәатәи аидаратә компаниа» ацхыраарала.
«Аҭагылазаашьа схы иархәаны иҭабуп ҳәа расҳәарц сҭахуп «Аҟәатәи аидаратә компаниа» анапхгаҩы Меҭин Узуни, аӷба ақаԥдан Исмеҭи, иҟарҵаз ацхырааразы», – ҳәа азгәеиҭеит Ҳапат.
Иреиҳаӡоу ахеилак алахәыла иеиҭеиҳәеит иара убас, хара имгакәа Ҭырқәтәыла иҟоу аԥсуа культуратә хеилакқәа Рфедерациа алархәны абри аҩыза ацхыраара аҟаҵаразы иҷыдоу апакет аԥҵахоит ҳәа. Ус анакәха, уажәы имҩаԥгаз акциа ҵыхәтәантәихом.
Хҳәаак ыҟоуп
Гәымлоуқыҭ 280 шықәса ахыҵит: ашәуа қыҭа иацы, иахьа, уаҵәы
Жьҭаара 14 рзы, акурорт Кисловодск иацәыхарамкәа, Гәым аӡиас аҿықәан ишьҭоу ашәуа қыҭа Гәымлоуқыҭ аԥҵоужьҭеи 280 шықәса аҵра азгәарҭеит. Ақыҭа аҭоурыхи, иахьазы уи асоциалтә-економикатә ҿиара амҩаԥысшьеи шәаԥхьарц шәылшоит АААК аинфопортал иазнархиаз аматериал аҟны.
Ашәуа қыҭа Гәымлоуқыҭ, иахьазы х-нызқьҩык инареиҳаны ауааԥсыра ахьынхо, Ҟарачы-Черқьессктәи Ареспублика Ҟарач-маҷ араион ахь иаҵанакуеит. Араион агәҭа ишьҭоу ақыҭа Учкьекьен мраҭашәара аганахьала 22 км иацәыхароуп, ҞЧА аҳҭнықалақь Черқьесск алада-мрыгаларахь ала 53 км иацәыхароуп, аҩада-мрыгларахь ала 44 км акурорт Кисловодск иацәыхароуп. Абасала, Гәымлоуқыҭ географиала инахараны ишьҭоуп, Ашәуа муниципалтә раиони, ус анакәха егьырҭ ашәуа қыҭақәеи зегьы ирцәыхароуп, урҭ зегьы мраҭашәаратәи аганахь иаҵанакуеит. Уи адагьы, еиҳараӡак аҟарачқәа ахьынхо араион аҿы ашәуа қыҭас иҟоу иарак мацароуп.
Гәымлоуқыҭ инхоит ҭаԥанҭаа. Урҭ рцәажәашьаҿы ишәышәуа ацыбжьыҟақәа рацәоуп. Ҭаԥанҭатәи адиалект ашәуа литературатә бызшәа иашьаҭоуп ҳәа иԥхьаӡоуп.
Ақыҭа аԥырҵеит 1738 шықәсазы, ус анакәха, сынтәа – 2018 шықәсазы Гәымлоуқыҭ 280 шықәса ахыҵуеит. Аныҳәа амҽхак ҭбаахоит: ақыҭа агәҭаны имҩаԥысуа агәырӷьарахь иааԥхьоуп агәаҳәара зауа зегьы. Ақыҭауаа ари аиубилеи лымкаала ргәы хыҭ-хыҭуа иаԥылоит, избан акәзар иҟаларан иҟоу аҽеиҭакрақәа ирзыԥшуп. Аха урҭ ртәы нас иаҳҳәап. Зны маҷк аҟара ҳазааҭгылап аҭоурых.
Гәымлоуқыт ашьхара
Аҭоурых змоу ақыҭа
«Аԥснынтә иқәҵыз Лоуаа ирхьыԥшыз аԥсуаа Гәым аӡиас азааигәара инхо иалагеит. Аамҭа-аамҭала архақәа рахь илыбаауан, аха аибашьрақәа ирхырҟьаны ҩаԥхьа аҩада Гәым ахьышьҭрахь ихалон. Рыԥсҭазаара зегьы, ргәалашәарақәа зегьы абри аӡиас иадҳәалоуп. Гәым ҳәа ахьӡ азҭазгьы дара роуп. Иҟалап иахьатәи ашәуаа зхылҵыз рабдуцәа Аԥсны изҿықәынхоз Гәыма аӡиас гәхьааганы ари аӡиасгьы абас ахьӡ арҭазар?» Абас еиԥш Гәымлоуқыҭ дахцәажәоит еицырдыруа аԥсуа ҵарауаҩ Симон Басариа 1929 шыҿкәсазы Кавказҟа имҩаԥигаз аекспедициа ааны.
Гәымлоуқыҭ ахьӡ аауеит Гәым аӡиаси, аҭауадцәа Лоуаа рыжәлеи рҟынтә, урҭ аханатә ақыҭа иахагылан. Ақыҭа ахьӡ абас иҟан Октиабртәи ареволиуциа ҟалаанӡа. Асовет мчра аныҟала, аҭауадцәа рыӡбахә уҳәар ауамызт, рыжәлагьы амырхит, иагьахьӡырҵеит аул «Красновосточный». 2004 шықәсазы Красновосточный ақыҭа астатус арҭан ахьӡ ԥсахны «Красный Восток» ҳәа иҟарҵеит.
Ажәлар рҳәамҭақәа рыла, ақыҭа аханатә Ԥсҳәы ашьхараҿы иҟан, анаҩс гәымлоуаа ашьха-нхыҵҟа ииасит, Теберда аӡиас ахықәахь. Анаҩс инаскьеит аӡиас Ешканон ахыҵхырҭахь, аха аҵыхәтәан уажәы иахьыҟоу аҭыԥаҟны итәеит. Раԥхьатәи аамҭақәа рзы Гәым аӡиас иаҿықәыз аиланхарҭа х-ҳаблак рыла ишьақәгылан – Лоуқыҭ, Трамқыҭ, Џьанҭемир, арҭ ахьӡқәа ашәуа ҭауад жәлақәа ирхаршалоуп. 1880-тәи ашықәсқәа ралагамҭазы урҭ зегьы қыҭакны еилалеит.
Аҭауад Лоу Ҟасбоҭи уи иҭынха Хьымсадеи (ХIХ-тәи ашәышықәса анҵәамҭа)
Аҿиарамҩа
Рацәак ҵуам Гәымлоуқыҭ асоциалтә-економиатә ҿиаразы апроект анагӡара иаҿуижьҭеи. Араҟа имҩаԥысуеит зымҽхак ҭбаау арҽеиратә аусурақәа: иргылоуп аспорттә комплекс, ажәҩан аҵаҟа аетнографиатә музеи-қыҭа аартра ргәы иҭоуп, анаҩс уи аԥсшьарҭатә кластер «Курорт Гумлокт» иахәҭакхоит.
Гәымлоуқыҭ лассы-лассы аԥсшьацәа аҭаауеит. Араҟа иҟоуп зыхьӡ хара ицахьоу, ихәшәу аӡыҵәыҵәқәа. Урҭ рахьтә иҟоуп Асовет аамҭақәа раан иаартызгьы. Гәымлоуқыҭтәи аӡыҵәыҵәқәа рыжәра мариоуп, ргьама бзиоуп, агәабзиаразы даара ихәарҭоуп. Уи адагьы, ақыҭа маншәаланы ишьҭоуп: Черқьесски Кисловодски еимаздо афедералтә трасса иаԥнуп, убри аҟнытә араҟа аԥсшьаҩцәа ааира рзымариоуп. Ус анакәха, атуризм аҿиаразы аҭагылазаашьа бзиақәа ыҟоуп.
Гәымлоуқыҭ анарзантә ӡыҵәыҵәқәа ахьыҵыҵуа азааигәара аԥсшьарҭатә парк ыҟоуп. Араҟа аҿар еизоит, аӡазы иааз аԥсшьаҩцәагьы ааҭгылоит.
Ақыҭа аиҭарҿиара апроект нанагӡоит Аԥсуа-абаза милаҭ рыҿиара ацхрааразы жәларбжьаратәи аилазаара «Алашара». Уи напхгара аиҭоит Гәымлоуқыҭ иалҵыз абизнесуаҩ, амеценат Мусса Ҳабал-иԥа Егзакь.
Егзакь иоуп ақыҭаҿы аспорттә комплекс аргылара аԥшьызгаз. Иахьазы ари аспорткомплекс ареспублика зегь аҿы иреиӷьқәоу ирхыԥхьаӡалоуп. Акомплекс аргылараҿы аҳәынҭқаррагьы адгылара ҟанаҵеит. Аспорт ахан аартраан, 2018 шықәса, жәабранмзазы Ҟарачы-Черқьессиатәи Ареспублика ахада Рашьыд Темрезов Мусса Егзакь ианаишьеит иреиҳаӡоу аҳәынҭқарратә ҳамҭа – «Ҟарачы-Черқьессиатәи Ареспублика аҿаԥхьа илшамҭақәа рзы» аорден. Уи аахыс аспорттә комплекс – ақыҭауаа лымкаала ргәы зладуу, изхыҽхәо акакәны иҟоуп. Араҟа еиуеиԥшым аспортхкқәа рыла аҽазыҟаҵарақәа мҩаԥысуеит: абокс, акарате, зхы иақәиҭу аиқәԥара. Иҟоуп ахореографиатә, абаҩрҵәыратә залқәа.
«Аҿарацәа зегьы рыԥсҭазаараҿы ақәҿиарақәа роурц»
АААК аинфопортал Мусса Ҳабал-иԥа иазҵааит, ақыҭа ԥхьаҟатәи асоциалтә-економикатә ҿиашьа шԥаибои ҳәа.
Егзакь иеиҭеиҳәеит, Гәымлоуқыҭ ԥхьаҟатәи аԥеиԥш шибо ақыҭанхамҩа есааира иҿио, арахәааӡарагьы уахь иналаҵаны, ақыҭа аинфраструктурагьы хәыҷы-хәыҷла ишьҭыхлатәуп иҳәеит, иуникалтәу апроектқәа аԥҵалатәуп, иаҳҳәап аетнографиатә музеи аартра иаҩызоу. Уи адагьы, амеценат иажәақәа рыла, ақыҭаҿы иаԥҵахоит ааглыхра маҷқәа, ахәыҷқәа рыҿиара иазку асоциалтә проектқәа аусура иалагоит. Иазгәаҭоуп иҷыдоу апрограмма ауаҩы ихәыҷра инаркны ибыргра аҟынӡа ирҿиара иазынархоу – игәызҩыдоу аԥсҭазаашьа аныҟәгаразы, абаҩрҵәыреи аспорти дыргәылахаланы.
«Ирҿиалахоит арҿиаратә акультуратә хырхарҭақәа, урҭ рыбзоурала ақыҭа уааԥсыра, еиҳаракгьы аҿар рбаҩхатәра аадырԥшырц азы алшарақәа роуеит. Уи убас еиҿкаахоит, амилаҭтә хдырра змоу, аҵас-қьабзқәа здыруа, зхатәы бызшәала ицәажәо ашәуа дарбанзаалак, насгьы абарҭ апроектқәа ирылахәхо иԥсҭазаараҿы аихьӡара дуқәа иоуртә еиԥш», – ҳәа азгәеиҭеит Егзакь.
«Алашара» аиҳабы излаиԥхьаӡо ала, ауаа иахьынӡауа инарҭбаау аинформациа рыҭалатәуп ақыҭа аҭоурых, акультура, атрадициақәа ирызкны, «урыстәылауааи, аҳәаанырцәтәи аԥсшьаҩцәеи Гәымлоуқыҭ абзазара зеиԥшроу рыблала ирбарц, ираҳарц».
Акциа «Агәы аԥхарра»
Аԥсны агәыҳаларатә еиҿкаарақәа Ҭырқәтәылантә иааз агуманитартә цхыраара ршоит
Ҭырқәтәыла иҟоу аԥсуа-абаза диаспора рҟынтә Аԥсныҟа иаашьҭыз 1200 комплект амаҭәа ԥхақәа АААК аусзуҩцәа Аԥсны агәыҳалалратә еиҿкаарақәа ирырҭеит заагарҭа маҷу аҭаацәарақәеи, ахшара рацәа змоу аҭаацәарақеи ирзыршарц.
Ҭырқәтәылатәи аԥсуа-абаза диаспораҟны еидкылаз амаҭәа ԥха ҿыцқәа Аԥсны агәыҳалалратә еиҿкаарақәа рахь инагоуп, заагарҭа маҷу аҭаацәарақәа рызшаразы.
Агәыҳалалратә еиҿкаарақәеи аилазаарақәеи рахь иаашьҭыз агуманитартә цхыраара наргеит Адунеизегьтәи аԥсуа-абаза конгресс аусзуҩцәа.
«Ҳара ҳақәгәыӷуеит ари акциа ҵыхәтәантәихом ҳәа, – иҳәеит АААК анагӡаратә маӡаныҟәгаҩ Инар Гыцба. – Иҵегь ирацәаҩны адиаспора рхаҭарнакцәа алаҳархәлоит абас еиԥш иҟоу аусқәа рынагӡара. Агәыӷра ҳамоуп абри агуманитартә цхыраара маҷк иадымхаргьы заагарҭа маҷу аҭтаацәарақәа акала ирыхәап ҳәа».
Аконгресс аусзуҩцәа жәабала амаҭәа ԥха акомплектқәа наргеит абарҭ аиҿкаарақәа рахь: «Аԥсны Аџьынџьтәылатә еибашьра аинвалидцәа рассоциациа» Аҟәеи Аҟәатәи араиони рҟны иҟоу аҟәша, «1992-1992 ашықәсқәа рзтәи Аԥсы Аџьынџьтәылатә еибашьра иалахәыз аҳәса-инвалидцәа рассоциациа», агәыҳалалратә уаажәларратә еиҿкаара «Кьараз», уҳәа егьырҭгьы, иара убас Аԥсны Арепатриациазы аминистррахь.
«Ҳара иҳамоуп асоциалтә комиссиа, уи алахәцәа агуманитартә цхыраара ҭырҵаауеит, нас ишьақәдыргылоит иара зҭатәу аҭаацәарақәа рсиа, анаҩс доусы иаҳа ирҭаху азгәаҭаны ирыҭахоит», – иҳәеит арепатриациа аминистр Беслан Дбар, акциа аиҿкааҩцәа иҭабуп ҳәа раҳәауа.
Агәыҳалалратә еиҿкаарақәеи аилазаарақәеи рахь иаашьҭыз агуманитартә цхыраара наргеит Адунеизегьтәи аԥсуа-абаза конгресс аусзуҩцәа
Ацхыраара зызкыз аҭаацәарақәа амаҭәа ԥхақәа анрырҭоз даара иҭабуп ҳәа ахырҳәаауан.
«Сара фҩык ахәыҷқәа сымоуп. Зегьы иреиҳабу 17 шықәса ихыҵуеит, аиҵбаӡа – ааба. Схала соуп урҭ зааӡо. Схаҵа дсыԥхеит хәышықәса раԥхьа. Ҳәара аҭахума, «Кьаразаа» ҳацхраауеит. Иахьа даара иҭабуп ҳәа раҳҳәар ҳҭахуп ҭырқәтәылатәи ҳашьцәеи Адунеиегьтәи аԥсуа-абаза конгресси абас амаҭәа ԥхақәа ҿыцҳараӡа иахьҳзааргаз. Ҳара ҳзы ари цхыраара дуӡӡоуп, ҳәашьа сзаҭом шаҟа иаҳҭахыз», – лҳәеит Очамчыра араион Лашькьындар ақыҭан инхо ахшара рацәа ран Нани Ҵурҵумиа.
Агуманитартә цхыраара иаашьҭыз ахәҭак Ҟабарда-Балкариаҟа ишьҭын уаҟа инхо Аԥсны Аџьынџьтәылатә еибашьраан иҭахаз хатәгәаԥхарала еибашьуаз ранацәа рызшаразы.
1992-1992 ашықәсқәа рзтәи Аԥсы Аџьынџьтәылатә еибашьра иалахәыз аҳәса-инвалидцәа рассоциациа анапхгаҩы Лариса Ҭарԥҳа лакәзаргьы, ари акциа аиҿкааҩцәа драҭабуит.
«Сгәы иахәеит ари аҩыза аус бзиа ахьынагӡоу. Иҭабуп ҳәа расҳәоит Аконгресс аусзуҩцәеи акциа аиҿкаара изааԥсази зегьы. Ҳаибашьра иалахәыз, ааха зауз аҳәса аҳамҭақәа ахьырзыҟашәҵаз азы даара иҭабуп. Ҳара ҳзы игәахәараоуп, раԥхьаӡа иргыланы, ҳахьышәхамышҭыз, ҳахьышәгәалашәо», – лҳәеит Ҭарԥҳа.
Ҳазҭоу ашықәс цәыббрамзазы АААК Иреиҳаӡоу ахеилак иалоу Аҳмаҭ Ҳапат иаԥшьгарала Ҭырқәтәыла иҟоу аԥсуа-абаза диаспора рхаҭарнакцәа еидкыланы Аԥсныҟа иаарышьҭит 1200 комплект амаҭәа ԥхақәа, заагарҭа маҷу Аԥсны аҭаацәарақәа рызшаразы. Агуманитартә цхыраараҿ иҟоуп 400 комплект ахәыҷтәы ԥхамаҭәа, 250 комплект ахацәа рзы аԥхамаҭәеи, 550 комплект аҳәса рзы аԥхамаҭәеи. Жьҭаара 4 рзы аидара Аҟәа иӡхыган. Амаҭәақәа зегьы ҿыцҳараӡа иҟоуп, ишиашоу аба-фабрикақәа рҟынтә еидкылоуп. Амаҭәа аарышьҭит абарҭ афабрикақәа реиҳабцәа: Sik Orme, HSM Tekstil, Karadag Tekstil, Hayber Tekstil, Dark Tekstil, Espira Tekstil, Anemon Tekstil, Berfin.
АААК аделегациа Ҭырқәтәыла имҩаԥнагараны иҟоуп аусуратә еиԥыларақәа жәпакы
Адунеизегьтәи аԥсуа-абаза конгресс аделегациа жьҭаара 21 азы аусура аҵыхәала Ҭырқәтәыла иаҭааит, уаҟа ирԥылараны иҟоуп ауаажәларратә, адиаспоратә еилазаарақәа аусеицура агәҭакқәа рылацәажәаразы.
Аконгресс Иреиҳаӡоу ахеилак ахантәаҩы Мусса Егзакьи, уи анагӡаратә маӡаныҟәгаҩ Инар Гыцбеи злахәу АААК аделегациа аусуратә ныҟәарала Ҭырқәтәыла иаҭааит жьҭаара 21 азы. Аҭаара хықәкы хадас иамоу – Ҭырқәтәыла аус зуа аԥсуа-абаза диаспоратә еиҿкаарақәа рабадырроуп ҳәа адырра ҟаиҵеит АААК анагӡаратә маӡаныҟәгаҩ.
«Аконгресс аусура адгылара азҭар зылшо активистцәа зегьы ҳадҳаԥхьаларц ҳгәы иҭоуп, аԥсуа-абаза жәлар ретнокультуратә акзаареи, атрадициатә милаҭтә ҭынха ахьчареи, ахатәы бызшәа амырӡреи, уи аҵареи ахырхарҭақәа рыла адиаспореи ҳареи ҳусеицура аизырҳаразы», – ҳәа азгәеиҭеит Инар Гыцба.
Ари ҩынтәуп АААК аделегациа Ҭырқәтәыла иаҭаауеижьҭеи.
«Раԥхьатәи ҳаҭаараан ишьақәыргылан «амҩатә хсаала». Уажәазы ҳақәгәыӷуеит уаанӡа ҳазлацәажәоз агәҭакқәа еиҳа инарҭбааны ҳарзааҭгылап ҳәа, анаҩс рынагӡарахьгьы ҳаиасып ҳәа», – иҳәеит Гыцба.
Аусуратә еиԥыларақәа мҩаԥысуеит ақалақьқәа Сҭамԥыли, Анкареи, иара убас арегион Сакариа аҟны.
Иззыԥшу алҵшәақәа рахь иаҵанакуеит Аконгресси адиаспоратә еиҿкаарақәеи – Ҭырқәтәыла иҟоу Аԥсуа культуратә хеидкылақәа рфедерациеи (Аԥсуафед), Ҭырқәтәыла иҟоу Кавказтәи акультуратә хеидкылақәа рфедерациеи (Кавфед) – рыбжьара аусеицуразы инеиҵыху, асистематә ҟазшьа змоу апланқәа рышьақәыргылара.
Иазԥхьагәаҭоуп иара убас Ҭырқәтәылатәи Ареспублика аҵакырадгьыл аҟны Аконгресс асистематә еилазаашьа ашьақәыргылареи, Адунеизегьтәи аԥсуа-абаза конгресс Ҭырқәтәыла имҩаԥнагало аусура инарҭбаау аплан аҩреи.
Адунеизегьтәи аԥсуа-абаза конгресс аделегациа усуратә ныҟәарала Ҭырқәтәыла иаҭааны иҟоуп жьҭаара 25-нӡа.
Атема ала анҵамҭақәа
АААК аделегациа Ҭырқәтәыла иҟоу аԥсуа-абаза диаспора ирҭааит
Акәашара, ацәыргақәҵа, ачча-хәмарра: АААК аделегациа Ҭырқәтәыла раҭаара шымҩаԥысыз
Адунеизегьтәи аԥсуа-абаза конгресси Аԥсуафеди русеицура аплан иалацәажәеит Ҭырқәтәыла
Адунеизегьтәи аԥсуа-абаза конгресси Аԥсуа культуратә хеидкылақәа рфедерациеи рнапхгаҩцәа Сҭамԥыл еиԥылеит, русеицура азҵаарақәа ирылацәажәарц, рнпақәагьы аҵарҩит Аусеицуразы аԥкаанҵа.
Адунеизегьтәи аԥсуа-абаза конгресси Аԥсуа культуратә хеидкылақәа рфедерациеи (Аԥсуафед) рнапхгаҩцәа ашәахьаҽны Сҭамԥыл ақалақь аҿы рнапы аҵарҩит аусеицуреи аицхыраареи рзы аԥкаанҵа ҳәа адырра ҟаиҵеит АААК анагӡаратә маӡаныҟәгаҩ Инар Гыцба.
Иара еиҭеиҳәеит аиқәшаҳаҭрақәа ишрыҵаркуа раԥхьаӡа иргыланы аиуратә еимадарақәа реиҭашьақәыргылареи, Ҭырқәтәыла иҟоу аԥсуа-абаза диаспореи рҭоурыхтә ԥсадгьыли реимадара арӷәӷәареи.
«Аусура мҩаԥгахоит аетнокультуратә акзаара аиҭаиреи, аԥсуа-абаза, аубых жәларқәа рмилаҭтә хаҿреи, рҵас-қьабзқәеи реиқәырхареи рганахьала», – ҳәа азгәеиҭеит Гыцба.
Аконгресс Иреиҳаӡоу ахеилак ахантәаҩы Мусса Егзакь АААК аинфопортал иаиҭаз ахҳәааҿы иазгәеиҭеит аиԥылараҿы ишалыршаз аҩ-еиҿкаарак рыбжьара аусеицуразы аплан ашьақәыргылара.
«Ҳаидгыланы, хаицхырааны аус еицаҳаулоит ҳдиаспора рхаҭарнакцәа ахьынхо ақыҭақәа еиҳа-еиҳа ирацәаны иҳамҽхаҳкырц. Сара сақәгәыӷуеит, аамҭа цацыԥхьаӡа ҳаизыҟазаашьақәа еиҳагьы иӷәӷәахалап ҳәа. Ҳара зегьы ҭаацәара дук реиԥш ҳаидгыланы, ҳусқәа рҿы ақәҿиара шҳауа агәра ҳгоит», – ҳәа азгәеиҭеит Егзакь.
Аԥсуафед ахаҭарнакцәа ракәзаргьы, агәра ргоит Аконгресси дареи русеицура алҵшәа бзиақәа шаанашьҭуа аетнокультуратә ҭынха ахьчараҿы.
«Аԥсуа-абаза жәлар рхаҭарнакцәа ҳахьыҟазаалакгьы, ҳкультуреи, ҳҵасқәеи, хбызшәеи еиқәҳархароуп. Абри азҵаараҿы Адунеизегьтәи аԥсуа-абаза конгресси ҳареи ҳажәҩахырқәа еибыҭаны аус еицаҳуп ҳәа ҳақәгәыӷуеит», – ҳәа азгәеиҭеит Ҭырқәтәыла иҟоу аԥсуа культуратә хеидкылақәа рфедерациа ахантәаҩы Аҭанур Аҟәысба.
Адунеизегьтәи аԥсуа-абаза конгресс аделегациа Ҭырқәтәыла иаҭааит жьҭаара 21 азы. Аусуратә аҭаара мҩаԥысуеит жьҭаара 25 рҟынӡа. Ари аамҭа иалагӡаны иазԥхьагәаҭоуп Аконгресси адиаспоратә еиҿкаарақәеи рыбжьара аусеицуразы инарҭбаау апланқәа рышьақәыргылара.
Иара убасгьы иазԥхьагәаҭоуп Ҭырқәтәыла аҵакырадгьыл аҿы Аконгресс асистематә еилазаашьа ашьақәыргылареи, АААК Ҭырқәтәыла иахьаҵанакуа имҩаԥнаго аусура апланқәа ралкаареи.
АААК аделегациа Анкара ақалақьаҿ аусуратә еиԥыларақәа мҩаԥнагеит
Адунеизегьтәи аԥсуа-абаза конгресс Ҭырқәтәылаҟа аусуратә аҭаара аҳәаақәа ирҭагӡаны Анкара ақалақьаҿ аиԥыларақәа мҩаԥнагеит.
Адунеизегьтәи аԥсуа-абаза конгресс анапхгаҩцәа Ҭырқәтәыла иҟоу Кавказтәи акультуратә центрқәа рфедерациа (Кавфед) ахаҭарнакцәеи, Ҭырқәтәыла иҟоу Аҭакзыԥхықәу, Азинмчра нагӡа змоу Урыстәылатәи Афедерациа Ацҳаражәҳәаҩ Алықьса Ерохови ирԥылеит Анкара, жьҭаара 23 рзы.
Кавфед ахада Иашар Асланкаиеи ҳареи ҳаиԥылараҟны азҵаарақәа жәпакы рыла аилибакаара ҳауит ҳәа адырра ҟаиҵеит Иреиҳаӡоу ахеилак ахантәаҩы Мусса Егзакь.
«Агәра ҳгеит ҳаешьаратә жәларқәа рыӷьацаразы ҳаивагыланы, ҳаицхырааны ԥхьаҟа ацара шҳалшо», – иҳәеит иара.
Аиԥылара иалахәын иара убас Аԥсуа культуратә хеидкылақәа рфедррациа ахаҭарнакцәагьы, ари аиҿкаара аиҳабы Аҭанур Аҟәысба раԥхьа днаргыланы.
«Ҳара ҭаацәаракны ҳаҟоуп. Даҽазныкгьы иааҳарԥшит аидгылара шҳамоу. Ихадароу – ҳзеиԥш ус ауп, убри ҳаиднакылоит. Ари нахысгьы ҳаивагыланы ԥхьаҟа ҳцалоит», – ҳәа азгәеҭеит Егзакь.
Иара иациҵеит Аконгресси, Аԥсуафеди, Кавфеди аусеицура ду раԥхьа ишышьҭоу.
«Ҳара еилаҳкаауеит уажәтәи ҳаиԥылара ҳаицызнысраны ҳаҟоу амҩа ду алагамҭа шакәу. Даара ирацәаны аус ҳаулароуп, ачҳареи, аҳаҭыреиқәҵареи, ҳазҿу аус аҵакы адырреи рыла ҳаибыҭаны, избанзар ари аус ҳажәлар рԥеиԥш лаша, ҳхәыҷқәа уаҵәтәи рымш иазкуп», – ҳәа иажәа хиркәшеит АААК Иреиҳаӡоу ахеилак ахантәаҩы.
Ишәгәалаҳаршәоит, Кавказтәи акультуратә хеидкылақәа рфедерациа ишеиднакыло Ҭырқәтәыла аҵакырадгьыл аҿы иҟоу 53 дернеқь (культуратә хеидкыла – аред.), иааидкыланы 50 нызқьҩык инареиҳаны Кавказ жәларқәа рхаҭарнакцәа уи иалахәуп.
АААК аделегациеи Кавфед ахадареи реиԥылара
АААК аделегациа Анкара иҟанаҵ иԥылеит иара убас Ҭырқтәыла иҟоу Аҭакзыԥхықәу, Азинмчра нагӡа змоу Урысстәыла Ацҳаражәҳәаҩ Алықьса Ерохов. Ари аиԥылара аламҭалаз Аконгресс ахаҭарнакцәа ашәҭқәа шьҭарҵеит уи иаԥхьанеиуаз Андреи Карлов инышәынҭраҿы, иара дҭахеит 2016 шықәсазы Ҭырқәтәыла имҩаԥгаз атеракт иахҟьаны.
Аконгресс анагӡаратә маӡаныҟәгаҩ Инар Гыцба иазгәеиҭеит Ерохови дареи реиԥылараан ишырзааҭгылаз АААК Ҭырқәтәыла аҵакырадгьыл аҟны имҩаԥнагаларц агәы иҭоу апрограмма иадҳәалоу азҵаарақәа рацәаны.
«Ҳалацәажәеит Ҭырқәтәылатәи Ареспубликаҿы имҩаԥгахало абаза етнос реиқәырхареи рырҿиареи ирзынархоу акультура-гуманитартә проектқәа рынагӡараҿы Аконгресс алахәреи, абри аганахьала аимадара аҟазаареи ирызку азҵаарақәа», – иҳәеит Гыцба.
Ҭырқәтәыла иҟаз Аҭакзыԥхықәыз, Азинмчра нагӡа змаз Урыстәылатәи Афедерациа Ацҳаражәҳәаҩ Андреи Карлов инышәынҭраҿы ашәҭқәа рышьҭаҵара
Адунеизегьтәи аԥсуа-абаза конгресс усуратә ныҟәарала Ҭырқәтәылатәи Ареспублика иаҭааит жьҭаара 21 азы, аҭаара азԥхьагәаҭоуп жьҭаара 25 рҟынӡа. Ари аамҭа иалагӡаны Аконгресси аҭыԥантәи адиаспоратә еиҿкаарақәеи рыбжьара хықәкылатәи аусеицуразы апланқәа ирылацәажәахоит. Иазԥхьагәаҭоуп иара убас Ҭырқәтәыла аҵакырадгьыл аҿы Аконгресс аиситематә еилазаашьа ашьақәыргылареи, АААК Ҭырқәтәыла имҩаԥнаго аусура инеицыху аплан аԥҵареи.
Мураҭ Џьандаров: абаза бызшәа ашәуаа ирхатәы бызшәаны иаанхароуп
Мураҭ Џьандаров, активла зхы аазырԥшуа ашәуа уаажәларратә усзуҩцәа дыруаӡәкуп, Аконгресс иаиҭаз аинтервиу аҟны еиҭеиҳәеит Ҟарачы-Черқьессктәи Ареспубликаҿы абаза бызшәа аиқәырхара шымҩаԥысуа.
Ҟарачы-Черқьесиа ашколқәа рҟны абаза бызшәа арҵара шымҩаԥысуа, Черқьесск еиҿкаау абызшәатә курсқәеи, Аԥснытәи аҳәынҭқарратә университет аус ацуреи ртәы еиҭеиҳәеит АААК аинфопортал иаиҭаз аинтервиу аҟны Аԥсуа-абаза жәлар рыҿиара ацхырааразы жәларбжьаратәи аилазаара «Алашара» абызшәа аҟәша аспециалист Мураҭ Џьандаров. Аиҿцәажәара мҩаԥылгеит Асҭанда Арӡынԥҳа.
– Ҳазҭоу ашықәс ԥхынгәымзазы Урыстәыла Аҳәынҭқарратә дума иаднакылеит «Аҵаразы азакәан» ахь аԥсахрақәа, урҭ аԥсахрақәа Урыстәыла иқәынхо амилаҭқәа рбызшәақәа ирхьысуеит. Иҳашәҳәарц ҳҭахын, абаза бызшәа арҵара ишԥаныԥши абарҭ аҿыцрақәа?
– Азакәан иаларгалаз аԥсахрақәа ҵакыс ирымоу, шьҭарнахыс ахатәы бызшәа аҳасабала ахәыҷқәа ашкол рҿы ирҵаша рҭаацәа иалырхыр ауеит, убри аан хатәы бызшәас иалухыр иалшо аурыс бызшәа заҵәык ауп. Уаанӡа ишыҟаз ала, хатәы бызшәас ауаҩы милаҭс дызҵазкуаз рбызшәа иман. Убри аҟнытә уажәшьҭа ашәуа хәыҷқәа рмилаҭ абызшәа аҵараҿы иҟаз ауадаҩрақәеи ашәарҭареи еиҳахеит, избанзар аҵаразы хатәы бызшәас аурыс бызшәа алырхыр ҟалоит.
Ари ашәарҭара акыр идууп, избанзар ахәыҷбаҳчаҟынтә ашкол ахь иааиуа ашәуа хәыҷқәа реиҳараҩык абаза бызшәа рыздырӡом, урысшәылоуп ишцәажәо. Анаҩс рҵараҿы ауадаҩрақәа рԥымларц рҭаацәа аурыс бызшәа хатәы бызшәас иалырхыр ҟалоит. Арҵаҩцәагьы урҭ ирықәшаҳаҭхоит. Избанзар абаза бызшәа арҵаразы иҟоу ашколтә программа ззынархоу уи абызшәала ацәажәара зылшо ахәыҷқәа роуп, зынӡа иззымдыруа ирызкӡам. Абри ҳахькылнаго акаҿоуп –убас иҟоу ашколхәыҷқәа аӡәырҩы рҵаратә программа аҟнытә абаза бызшәа зынӡа ахабаргьы ыҟамызшәа иалҵыр ауеит.
Ари амзазы, ихадароу ашәуа уаажәларратә еидгылақәа ааба злахәу ассоциациа «Аԥсадгьыл» иҟанаҵаз ацхыраара абзоурала, активистцәа гәыԥҩык ашәуа қыҭақәа зегьы ирылсит, арҭ аԥсахрақәа ралагалара аамышьҭахь абаза бызшәа аҵараҿы аҭагылазаашьа зеиԥшрахаз аилкааразы. Ҳџьынџьуаа ҳарԥыланы ирзеиҭаҳҳәон рхәычқәа рзы хатәы бызшәас абаза бызшәа алхра иахьа даҽа аамҭанык еиԥшымкәа аҵак ду аманы ишыҟоу.
Черқьесск иҟоу "Алашара" аофис аусзуҩ Мураҭ Џьандаров, Адыга-Ҳабла имҩаԥысуа абаза бызшәа акружок аҟны
– Ашкол аҿы абаза бызшәа арҵара амҽхак абанӡаҭбаау иахьа? Шаҟа сааҭ азылхи?
– Актәи акласс аҿы абаза бызшәеи алитературеи мчыбжьык ахь ҩ-сааҭ рзылхуп, егьырҭ аклассқәа рҿы – хԥа-хԥа сааҭ. Иаҳҳәозар, Асовет аамҭазы ахатәы бызшәақәа рҵара иазыркуаз асааҭқәа еиҳан, усҟан мчыбжьык ахь хә-сааҭк ыҟан. Акыраамҭа ҳақәԥон убарҭ асааҭқәа рырхынҳәразы, ҳтәыла ахада иахь ашәҟәы ҳаҩит. Ари азҵаараҿы адгылара ҳарҭеит егьырҭ амилаҭқәа руаажәларратә хеидкылақәагьы, избанзар ари апроблема Ҟарачы-Черқьесиа иқәынхо амилаҭқәа зегьы еицырзеиԥшуп. Аха, рыцҳарас иҟалаз, ҳагәжәажәара хыхь ирмаҳагәышьеит. Убри ашьҭахь даҽа мҩак ала ҳныҟәарц ҳаӡбеит: ашәуа қыҭақәа зегьы ҳрылсит, аҭаацәеи, арҵаҩцәеи ашколқәа рнапхгареи ҳрацәажәеит, аҵыхәтәан ҳазааит ахатәы бызшәа иазылху ах-сааҭк даҽа ҩба-ҩба сааҭ рыцҵазарц, афакультатив аҳасабала. Абасала, абаза бызшәеи алитературеи рҵаразы мчыбжьык ахь хә-сааҭк ыҟоуп иахьазы.
Ари имариамыз усын ашколқәа рзгьы, избанзар арҵаратә программагьы ырҭбаатәхеит, ахатәы бызшәа арҵаҩцәа руалафахәгьы иацҵатәхеит, русура аамҭа иахьацлаз азы. Аха егьа ус акәзаргьы, аилибакаара ҳауит. Амала ари уажә сызлацәажәо ашәуа қыҭақәа рышколқәа роуп, уаҟа аҵаҩцәагьы арҵаҩцәагьы милаҭла иашәыуаауп. Аха амилаҭ еилаԥса ахьынхо ақалақьқәа рҿы ас еиԥш аус аиҿкаара акырӡа еиҳа иуадаҩуп.
– Иҟоума адыррақәа, шаҟаҩы ашәуа хәыҷқәа рхатәы бызшәа рдыруа, шаҟаҩы ирзымдыруа атәы ҳазҳәо?
–Росстат адыррақәа рыла, 96 процент Урыстәыла иқәынхо ашәуаа рхатәы бызшәа рдыруеит. Аха ҵыԥх ҳара Ҟарачы-Черқьессиа ашколқәа рҟны аҭҵаарақәа мҩаԥаҳгон, акыр узырхәыцша адыррақәагьы ҳауит. Черқьесск ақалақь ашколқәа рҟны аҵара рҵоит зқьи бжаки ашәуа хәыҷқәа, урҭ рҟынтә ацәажәаратә абаза бызшәа еилызкаауа 35 процент заҵәык роуп. Ақыҭа школқәа рҟны иҟоу аҭагылазаашьа ҳаздыруам, астатистика ҳамам.
Абри апроблема аӡбара ҳацхраарц «Алашара» аофис аҟны иааҳартит абаза бызшәа арҵаразы акурсқәа. Арҵагатә методика рзынархоуп абызшәа зынӡа иззымдыруа ауаа. Аспециалист, иҟаҳҵаз аҳәарала, ҷыдала аметодика ҳазирхиеит, англыз бызшәа арҵаразы иҟоу аметодика ашьаҭала. Хымз рыла ауаҩы дцәажәо, ирҳәо еиликаауа дҟалоит, даҽа хымз рышьҭахь инагӡаны иҿахәы иҳәар илшоит. Абаза бызшәа зегь реиҳа зҵара цәгьоу абызшәақәа ишырхыԥхьаӡалоугьы, иуҵар ауеит. Убри дыршаҳаҭуеит ҳара ҳкурсқәагьы. Ҳара ҳахь иааиуа зынӡа абызшәа ззымдыруа роуп, акурс ианахыслак абаза бызшәала ирҭаху рҳәаратәы иҟоуп. Амала аурыс акцент рымоуп. Аха уи акгьы узазуам, избанзар афонетика, ашьҭыбжьқәа рҳәашьа хаҭаҵәҟьа ушыхәыҷу иуҵароуп, уаныҩеидас ас еиԥш иҟоу абызшәа уҵозар, урҭ ашьҭыбжьқәа рҳәара акырӡа иуадаҩуп.
Акурсқәа аартуп 2013 шықәса инаркны, есышықәса аҵаҩцәа ҳадаҳкылоит, есышықәса 60-80-ҩык аҵаҩцәа ауҳашьҭуеит. Агәыԥқәа қәрала еихшоу ыҟоуп: ахәыҷқәа, ахбыџқәа, адуцәа ҳәа. Ҳара ҳҟны аус руеит иреиӷьу арҵаҩцәа, иреиҳаӡоу аҩаӡара змоу аспециалистцәа, зыԥсҭазаара зегьы абаза бызшәа арҵара иазызкхьоу. Убарҭ иреиуоуп: Гаша Жирова, Лиубов Урунова, Гаишат Ҟлыча, Фатима Кьышьмахәа.
Адыга-Ҳабла алагарҭатә школ аҵаҩы абаза бызшәа акружок аҟны
– Шәара ишәҳәеит ахәыҷбаҳчақәа рҟынтә ахәыҷқәа рхатәы бызшәа рзымдыркәа ашкол ахь инеиуеит ҳәа. Урҭ рҟны аҭагылазаашьа аԥсахразы иалкаау шьаҿақәак рыҟаҵара шәгәы иҭоума?
– Ҩышықәса раԥхьа ахәыҷбаҳчақәа рҿы «амилаҭтә компонент» азы мчыбжьык ахь ҩ-сааҭк мацара ракәын иалхыз. Ашьҭахь урҭ асааҭқәагьы амырхит. Ари азҵаара аҵыхәала ҳтәыла ахада иахь ааԥхьара ҟаҳҵеит, иара дазыразхеит аҵараиура аусзуҩцәа рзанааҭдырра аизырҳаразы Аҳәынҭқарратә институт (РИПКРО) алархәны иаԥҵазарц ахәыҷбаҳчақәа рҟны абаза бызшәа арҵаразы апрограммеи аметодикеи.
Аиҿкаара «Алашара» уи аметодика аԥҵаразы аԥара азоунажьит, Ашәуа раион ахадара апрограмма аиқәыршәара ахахьы иагеит. «Алашара» ахә ашәеит ашәуа қыҭақәа рҟны ахәыҷбаҳчақәа рҿы аус зуло ааӡаҩцәа рзанааҭ аизырҳара, урҭ ҩы-мчыбжьа азыҟаҵара иахысуан. Иаҳхысыз ашықәс азы апрограмма ашәуа қыҭақәа рхәыҷбаҳчақәа рҟны аус адыруит. Ақалақь аҿы хазы амилаҭтә гәыԥқәа еиҿаҳкаарц ҳҭахын, аха макьана уи алымҵыцт. Аха ари азҵаара ҳацәхьаҵны ҳаҟаӡам, егьырҭ амилаҭқәа рхеидкылақәа ҳарԥыларц ҳгәы иҭоуп, ақалақь хәыҷбаҳчақәа рҟны ахәыҷқәа рхатәы бызшәа рҵалартә еиԥш ишыҟаҳҵаша ҳалацәажәарц.
– Иреиҳау аҵараиурҭақәа рҿы абаза бызшәа рҵома? Ауниверситетқәа рҟны аҵара рҵома абаза бызшәа афилологцәа?
– Ашәуа филологцәа аузыжьҭуа иреиҳау ҵараиурҭас иҳамоу Ҟарачы-Черқьессктәи аҳәынҭқарратә университет ауп, ақалақь Каачаевск иҟоу. Иахьазы абас еиԥш иҟоу акадрқәа ҳазҭо абри аҵараиурҭа мацароуп.
Черқьесск ақалақьаҿ иҟоуп иара убас Аҭҵаарадырратә институт, РИПКРО аҟны иҟоуп абаза бызшәа акафедрақәа. Ауниверситет иреиҳау аҵара змоу аспециалистцәа азнархиозар, араҟа урҭ нас аҭҵаарадырратә ҩаӡара роур рылшоит.
Проблемас иҟоу уи оуп, абызшәа ахархәара аныԥку, афилологцәа усда иаанхоит, рхы ззыркра рзымдыруа иқәхоит. Нас убри збо аҿар афилолог изанааҭ алырхуам. «Алашара» аџьшьара рынаҭоит зхатәы бызшәа ҭызҵаауа аспециалистцәа. Иаҳҳәап, иаԥҵоуп 200 нызқь мааҭ инаӡо апремиа абаза бызшәа иазкны акандидаттә диссертациа ахьчаразы. Ҟарачы-Черқьессктәи аҳәынҭқарратә университет астудентцәа, аҵараҿы зхы бзианы иаазырԥшуа, хынтә ишьҭыху астипендиа роуеит – есымза 9 нызқь мааҭ.
Сынтәа инаркны «Алашареи» Аԥснытәи аҳәынҭқарратә университет аусеицура рыбжьалеит. Ҳазҭоу ашықәс жьҭаарамзазы быжьҩык абаза бызшәа аспециалистцәа ААУ аспирантура иҭалоит, уаҟа ҳаԥхьаҟа иаадыртраны иҟоуп абазаҭҵаара акафедра. Абасала, ҳфилологцәа Аԥсны аусурҭа ҭыԥқәа рыԥшааразы алшара роуеит.
Абаза алфавит
Егзакь 15 нызқь доллар ҳамҭас иаиҭеит Ҭырқәтәыла иҟоу Аԥсуа культуратә хеидкыла
АААК Иреиҳаӡоу ахеилак ахантәаҩы Мусса Егзакь 15 нызқь доллар ҳамҭас иҟаиҵеит Сакариа ақалақь аҿы аԥсуа культуратә хеидкыла аргыларазы.
Адунеизегьтәи аԥсуа-абаза конгресс Иреиҳаӡоу ахеилак ахантәаҩы Мусса Егзакь 15 нызқь доллар азынаирхеит Ҭырқәтәылатәи ақалақь Сакариа аԥсуа культуратә хеидкыла ахыбра ҿыц аргыларахь. Абри атәы АААК аинфопортал иазааицҳаит Аконгресс анагӡаратә маӡаныҟәгаҩ Инар Гыцба.
Иара еиҭеиҳәеит, Егзакь абас аҟаҵара шыиӡбаз, АААК анапхгаҩцәеи ари ақалақь аҿы аусура иалагахьоу аԥсуа культуратә хеидкыла ахаҭарнакцәеи реиԥылара ашьҭахь.
Сакариа иҟоу ахеидкыла еиднакылоит х-нызқьҩык рҟынӡа аԥсуа-абаза жәлар рхаҭарнакцәа, уи анапхгара ргәы иҭоуп хара имгакәа хә-нызқьҩык рҟынӡа алахәцәа рхыԥхьаӡара аизырҳара. Ахеидкыла аҟны аԥсуа бызшәа ддырҵоит, имҩаԥысуеит акультуратә уснагӡатәқәа, аус ауеит аҳәса рхеилак, урҭ атрадициатә аԥсуа напҟазара ахкқәа реиқәырхара иаҿуп, аԥсуа милаҭтә арԥшӡагақәа ҟарҵоит.
«Ҳаиԥылара аҳәаақәа ирҭагӡаны ауаажәларра ҳрацәажәеит, убраҟа ицәырган ахыбра аргылара апроектгьы», – ҳәа ҳаилиркааит Гыцба.
Акультуратә хеидкыла аиҳабы Орал Бганба иеиҭеиҳәеит, ааигәа Сакариа ақалақь ахадарахь инеины аҳәара шыҟарҵаз, адгьыл азылхразы. Аҳәара нарыгӡеит, адгьыл ҽыҭ азылхын, уажәшьҭа ахыбра аргыларазы аԥара еидкылатәуп. Аргылара апроект ишаҳәо ала, иааидкыланы уи иақәхарџьтәуп 160 нызқь доллар. Изҭаху зегьы ирылшо аԥарала ари аус иадгылар ҟалоит.
Сакариа иҟоу аԥсуа культуратә хеидкыла – Ҭырқәтәылатәи аԥсуа культуратә хеидкылақәа рфедерациа иалоу 14 ируакуп. Афедерациеи уи иалоу ахеидкылақәеи русура хықәкы хадас иамоуп аԥсуаа рмилаҭтә-культуратә ҭынха аиқәырхареи ахьчареи.
Сариа Лакоба: Нестори Аԥсныи зымԥсахыз
Ахаҭарақәа
Сариа Лакоба – аԥҳәыс лиашареи лхьамҵреи, ачҳареи ахақәҵареи ирҿырԥшыгоу фырԥҳәызбоуп. Фазиль Искандер ишылзиҳәаз еиԥш, Аԥсны зыхьӡ нагоу аҳәса зегьы инарылукааша аӡә лоуп, аҵыхәтәанынӡа лхаҵа игәалашәара аҳаҭыр ахькалмыршәыз азы, уи амшала дгәаҟуа лыԥсы шылхыҵызгьы.
Сариа инылҵыз 35 шықәса заҵәык роуп, аха убри аԥсҭазаара кьаҿ иҭаӡеит абзиабара цқьа, лҭаацәеи лхаҵеи рымаҵ аура, анра иацу ахаареи, аԥхарреи, асас дахьқәа рыдкылара, амчра знапаҿы иҟаз рҩызара, НКВД (Асовет Еидгыла Аҩныҵҟатәи аусқәа рзы жәлар ркоммисариат – аред.) абахҭаҟны ҩышықәса рыхлымӡаахра, лыԥсы ҭаны уаҳагьы дахьызҭымҵыз.
Сариа (мамзаргьы Сарие) Лакоба диит 1904 шықәсазы амал змаз аҷаруаҩ Аҳмед-Мамед Џьих-оглы иҭаацәараҿы. Сариа лынахыс аҭаацәараҿы ирызҳауан даҽа фҩык ахәыҷқәа. Аҭаацәара амал зкыз ракәны иԥхьаӡан: Баҭым аԥшаҳәаҿы аҩнқәа рызгылан, урҭ қьырала иарҭон, ирыман иара убас рхатәы чаӡырҭеи адәқьанқәеи. Сариа лан – Мелеқ Ԥаҭланӡиаԥҳа даԥсыуан, Очамчыратәын.
«Ари аԥҳәыс ҟәыш, 1920-тәи ашықәсқәа ралагамҭазынӡа аҭаҭқәым (чадра) зшәыз, быжьҩык ахәыҷқәа ааӡара бзиаӡа рылҭеит. Урҭ зегьы агәыблыра рыбжьан, рангьы даара бзиа дырбон», – ҳәа лыҩуеит Адиле Аббас-Оглы, лышәҟәы «Исызхамыршҭуа» аҟны.
Сариа Лакоба агәҭаны
Адиле Аббас-Оглы лышәҟәы «Исызхамыршҭуа» аҟынтә
Минере Аслан-Зааде (Сариа Лакоба лан лаҳәшьаԥҳа), Сариа Лакоба, Васфие Аслан-Зааде (Сариа Лакоба лан лаҳәшьаԥҳа), Акиле Аслан-Зааде (Сариа Лакоба лан лаҳәшьаԥҳа)
Мусто Џьихашьвили игәалашәарақәа рышәҟәы «Иосиф Сталин кавказтәи исафари» аҟынтә
Нестори лареи реиқәшәара
Сариа илнасыԥхараны иҟаз Нестор Лакоба (аамҭақәак рышьҭахь Аԥсны жәлар ркоммисариатқәа рхеилак ахантәаҩыс иҟалаз – аред.) раԥхьаӡа акәны дылбеит дара рыҩны даннеи, Баҭым. Нестор ҩызас диман лара лашьеиҳаб Аки, уи иоуп ақырҭуа меньшевикцәа рҟынтә иҩыза – аԥсуа арԥыс зыҩны дызҵәахуаз. Сариа усҟан жәохә шықәса ракәын илхыҵуаз. Аҭыԥҳа ԥшӡа дкахәхәа, лыбла қаруақәа ҭыԥххаауа, лыхцәы еиқәаҵәа жәпаӡа, Нестор дшынлыхәаԥшыз еиԥшҵәҟьа иаразнак дигәаԥхеит, Сариагьы лылаҿы дааит агәымшәара злаз ареволиуционер қәыԥш. Аҩыџьагьы еицыбналеит.
Сариа лашьцәеи, лани, лаби азныказы урҭ реибагара ргәы иахәомызт, аха хәыҷы-хәыҷла ргәашыра еиқәтәон, ишнеиуазгьы Нестор иаԥсоу маҳәык иаҳасабала дрыдыркылеит. Апоет-аиҭагаҩ Сергеи Липкин ари аҭаацәара иазкны апоема аԥиҵеит «Нестори Сариеи» ҳәа хьӡыс иаҭаны. Акьыԥхь зымбацыз ари арҿиамҭа аҭоурыхҭҵааҩ Станислав Лакоба инапаҿы иҟалеит ашәҟшыҩҩы Фазиль Искандер имҭаны. Липкини Искандери хаҭала еибадыруан, аҩыџьагьы рҩымҭақәа ркьыԥхьуан алитературатә альманах «Метрополь» аҟны.
Ла лыблақәа рҿы даԥхьеит азгәыкра ԥшӡа,
Наӡаӡеиԥш илашаз, зхы иақәиҭыз уи амца,
Уи лаби лашьцәеи ргәеибакра еиҳаз,
Нас лан ллаӷырӡаша аиҳагь ицаз,
Иара амсылманра аасҭагьы иӷәӷәаз…
Игәеиҭеит урҭ зегь, аха игәы мыҭрыст:
Иҩызцәа дыдирдырт – «абар сыԥҳәыс!»
Сариа Нестор даниццоз ашколгьы далымгацызт. Аҵара лоуит аҩныҟа ҷыдала лара лзы Нестор ааԥхьара зиҭоз арҵаҩцәа рҟынтә. Аԥышәарақәа екстернла иаҭаны Сариа аттестат лоуеит.
«Уи аамҭазы аҷар ҭыԥҳа лзы ари хҭыс дуун, избан акәзар усҟан амсылман дин ныҟәызгоз аҷар ҭыԥҳацәеи аҳәсақәеи, аҭаҭқәымқәа ныҟәыргон, шамахамзар аҵара рымамызт. Аха иара уи аҿгьы даанымгылеит Сариа. Даара ирацәаны ашәҟәқәа дрыԥхьон, лҵара иазлырҳауан. Ԥсабарала илылаз ахшыҩи, агьама ҳараки, аҟыбаҩи, аҵареи аетикет адырреи анрыцла, абагәа илатәоу ахәац анхьычԥаԥырхо еиԥш ашьха-ҭыԥҳа Сариа, атәыла ахада иԥҳәыс ишлаҭәоу еиԥш, раԥхьатәи леди лакәны даақәгылеит», – ҳәа лыҩуеит Надежда Лиутахина, лессе «Сариа лыҩныҟа дхынҳәуеит» аҟны.
Сариа Лакоба аматросцәа ркостиум лышәҵаны
Насыԥла иҭәыз Аҟәатәи аԥсҭазаара
Сариа, Нестор, иара иан, нас егьырҭ рыуацәа гәакьацәеи зегьы еицынхон Аҟәа, иахьатәи Лакобеи Ажәанбеи рымҩақәа реихдаҿы игылоу аҩн ду аҟны. Сариеи Нестори рыԥсҭазаара иадҳәалоу ахҭысқәа зегь реиҳа ирацәаны иаҳзаанлыжьит лара лҭаца – лашьеиҵба Емды иԥҳәыс –Адиле Аббас-оглы, лышәҟы «Исызхамыршҭуа» аҟны. Лара лгәалашәарақәа рҟны Сариа даҳбоит згьама ҳаракӡоу ԥҳәызба ҟәышк лаҳасабала, иԥшӡаны аҽеилаҳәара инаркны аҩны аиҿкаашьа зеиӷьыҟам ала издыруаз лакәны.
«Лара ахьи абырлашқәеи рацәаны илыман, урҭ реиҳарак лашьцәа ҳамҭас илырҭақәоз ракәын, избанзар Нестор излаиԥхьаӡоз ала, уԥҳәыс амцхә «лырқьынцыцра» иаԥсам усын – аха, лара ахаангьы лырԥшӡага ссирқәа зегьы лхаҵаны џьара днеиуамызт, ԥхашьароуп ҳәа лыԥхьаӡон. Иаҳҳәап, зыхә ҳаракӡоу амацәаз лхалҵозар, алымҳарыҩқәа иаҳа имариқәааз алҭон. Аиҳабыра рыҳәсақәа лара илҿыԥшуан, илеиԥшны аҽеиҿкаашьа иашьҭан», – ҳәа лыҩуеит Аббас-оглы.
Сариа лассы-лассы аҳәсақәа лҭаауан, аҽырхиашьа аганахьала лабжьгарақәа раҳарц, ларгьы еснагь хра злаз абжьгарақәа рылҭон, убри аан аӡәгьы игәы нмырхакәа, илҳәоз зегьы ирхааны илҳәон. Лҭаца Адиле илабжьылгеит 1864 шықәсазы иҭыҵыз ашәҟәы «Аамысҭашәала ахымҩаԥгашьа аԥҟарақәа» даԥхьарц. Сариа лхаҭа лакәзар, ари ашәҟәы ианыз ҿырҳәала илҵахьан.
Адиле 16 шықәса лхыҵуеит, 1936 шықәса
Адиле Аббас-Оглы лҭаацәаратә архив аҟынтә
Арымарахьтәиӡа — Сариа Лакоба. Арыӷьарахьтәиӡа — лаҳәшьа Назиа. Арыӷьарахьала аҩбатәи – Адиле
Арымарахьтә ала арыӷьарахь: Назиа Џьих-оглы –Сариа лаҳәшьа, Сариа Лакоба, Ксениа Лакоба, Ксениа Ладариа, Вера Лакоба, 1930-тәи ашықәсқәа. Дара зегь арепрессиа иаҵанакит
Нестор Лакобеи Сариеи, 1921-1922 шықәсқәа
Зегь рыла иҿырԥшыгаз
Сариа – Лакәараа рыҩнаҭа ԥсыс дахан. Акыр лҽазылшәон лҭынхацәа европатәи акультура радыԥхьалара. Убас, иаҳҳәап, аҩнаҭа иатәу зегьы ачысфага маҭәарқәа рхы иадырхәаларц иашьлырцылон (аԥсуа чыс адкылара атрадициала ишаԥу еиԥш, афатә хкқәа зегьы напыла ирфоит – аред.). Адиле Аббас-оглы ишазгәалҭо ала, уи зыҟалҵоз, «аԥсуа традициақәа атәамбакәа ҳәа акәымызт, лара илҭахын лыԥшәма Нестор Лакоба изааигәаз ауаа аамысҭашәара рныԥшуа иҟазарц, Несторгьы уи азы даара длаҭабуан».
1921 шықәсазы Нестори Сариеи аԥа дроуит, Рауф ихьӡырҵеит. Иблагәы ҭбаақәа еиқәараӡа, даара иан длеиԥшын, дыҷкәына ԥшӡан. Аҷкәын ааӡаҩыз диман аԥсуа ԥхәыс Назиа Хонелиа, аԥсуа бызшәеи аԥсуа ҵасқәеи илырҵон. Сариа аҵара бзиа иҭара дашьҭан, Рауф ихәыҷтәы библиотекаҿы иҟан аурыс, афанцыз бызшәала ашәыҟәқәа.
Рауф Лакоба амилаҭ маҭәа ишәҵаны
Сариа аҩнра бзиаӡаны иныҟәылгон, даара ихааны ахәы ҟалҵон, аԥсуа чысқәагьы уахь иналаҵаны, асасцәа анырҭаауаз лнапала аишәа лырхион. Сасцәас ирзааиуазгьы зегь реиҳа зыхьӡ нагаз, еицырдыруаз ауаа ракәын. Сариа амузыка бзиа илбон, ҟазарала дкәашон, рыҩны ирзықәгылан Сталин ҳамҭас ириҭахьаз апатефон. Авожд иҭаацәа лассы-лассы Сариа аҳамҭақәа лзыҟарҵалон: уи иԥҳәыс Светлана Аллилуева лҟынтә Сариа илоуит ҷыдала аҳәса рзы иҟаҵоу апистолет хәыҷы, Сталин ихаҭа иакәзар, Аԥсны раԥхьатәи аледи ҳамҭас автомашьына лиҭахьан, уи лара гәахәара дула илырныҟәон.
Нестор Лакобеи Сариеи рыҩны, Аҟәа
Адиле Аббас-оглы лышәҟәы “Аԥсны – слахьынҵа…” аҟынтә
Сариа Лакоба, Лавренти Бериа, Светлана Сталина, апароход ақаԥдани
Нестора Лакоба имашьынарныҟәцаҩ Грышьа Амерџьанови Сариа Лакобеи
1936 шықәсанӡа Нестори Сариеи рыԥсҭазаара зырхәашьуаз ҳәа егьыҟамызт. Аха зегь аҽаԥсахит Сталин Нестор Лакоба ианидигала Асовет еидгыла аҩныҵҟатәи аусқәа рминистрра дахагыларц. Аԥсны аԥыза ари ааԥхьара мап ацәикит, избан акәзар еиликаауан итәыла – иԥсадгьыл даҟәырҭхарц шырҭахыз, уи иаанагоз Аԥсны ақырҭуатәра нахьнатә аахыс згәы иҭаз Бериа ахақәиҭра иҭара акәын.
Нестор аҵыхәтәантәи имҩа
Декабртәи уахык зны Нестор ихала Қарҭҟа ацара игәы шҭоу аниҳәа (Бериа зыԥшрак ҟамҵакәа уаароуп ҳәа адырра ииҭеит) Аԥсны анҭыҵ дахьцалак иццалоз Сариа даҟәылхырц далагеит. Аха Нестор дцарц иӡбхьан, дузаарҳәуамызт, уажәазы иԥҳәысгьы лгара игәы иҭамызт, имашьынарныҟәцаҩ ида уаҳа аӡәы дицзар иҭахымызт. «Сгәы ааԥҵәахаҭеит, иԥҳәыс ихьчаҩ лакәушәа зехьынџьара дицуп, ихала џьара длышьҭуам ҳәа ауаа ирҳәо ахьсаҳауа!» – иҳәан Нестор даагәамҵны, ауада дындәылҵны дцеит.
Аха амашьына дҭатәаанӡа иаалырҟьаны ахысбжьы геит. Абар ари ахҭыс шаалырԥшуа Адиле Аббас-оглы: «Нестор Апполон-иԥа ҵаҟа длыбааит. Минуҭкгьы мҵыцкәа адәахьынтә иуаӷеимшхараны ахысбжьы геит. Сариа арҵәааҳәа дыҳәҳәан, лхы лтәӡамкәа ашә ахь деихеит, ҳара зегь ла ҳлышьҭалеит. Ашә аԥхьа Нестор дҽаԥхаҿаччо дгылан, апистолет кны. Сариа ирӷәӷәаӡаны дааигәыдиҳәҳәалан ус иҳәеит: убыржәы агәра згеит, Сариа, ак сыхьыр, былаӷырӡ бызнымкылакәа бышҵәыуало.
Абарҭ иажәақәа аҩысҭаа иаҳазшәа, хара имгакәа илабҿабахагәышьеит. Нестор иԥсы ҭаны Қарҭынтә аҩныҟа дзыхнымҳәит. Аԥсны ақырҭқәа раланырхара иазкыз Бериа иплан амшала Нестори иареи даара ажәақәа еимаркит. Нестор ҿыӷәӷәала мап рцәикит арҭ агәҭакы гьангьашқәа: «Сыԥсы ҭанаҵы ари ҟалашьа змам усуп!» ҳәа рыхҳәааны. Иара убри аухаҵәҟьа иԥсҭазаара дагьалҵит: Бериа иҩны уаххьафараан ашҳам ирҭан дыршьит Аԥсны ахада. Уахь анеира зынӡаск даҿыгәҳәаауамызт иара, аха Бериа иԥҳәыси иани ааичычан, шәеинҳарналароуп ҳәа мчылаҵәҟьа иҳәо-иичо, анеира дақәшаҳаҭхаанӡа иааиҟәамҵит. Анаҩс, данԥырҟа ашьҭахь еилкаахеит ашҳам ирҭаз ацианиттә кали шакәыз.
Нестор дшыршьыз ала аҩныҟа ашәаџь анырзааи, Сариа лгәырҩа ҳәаак амамызт. Дыҳәҳәон, лыхцәқәа кыдылхуан, лыҷкәын дгәыдылкылон, умшәан, «товаришь Сталин» дҳацхраауеит ҳәа хәыҭ-хәыҭла иалҳәон, дыргәыбзыӷуа. Акыраамҭа лгәы иаанагон ҩызас ирзыҟаз Сталин иҟалаз ахлымӡаах азы акгьы издыруамызт ҳәа. Аха Нестор данымҩаԥыргоз амшқәа зегьы ирылагӡаны, иара дахьыгҿаз Аԥсуа драматә театр ахь зықьҩыла ауаа ааиуан, лара лнапаҿы илдыркуан адунеи акәакьқәа зегьы рҟынтә иаауаз шәкыла адышшыларатә телеграммақәа, «рҩыза» Сталин иҟынтә ажәак иадымхаргьы илмоуит, иагьылмаҳаит.
Нестор Лакоба инышәаҭара, Аҟәа, ажьырныҳәа 1, 1937 шықәса
Нестор ида аԥсҭазаара
Нестор инышәаҭара ашьҭахь мызкы ааҵуанеиԥш, иара изкны ауҳәан-сҳәан хәымгақәа дәықәырҵо иалагеит, ипатреҭқәа зехьынџьарантә иқәыргон, нас аҭакрақәагьы ирылагеит: НКВД ахь ауаа нарыԥхьон, анаҩс дара рыӡбахә ҳәа уаҩы акгьы изымдырӡакәа, хабарда идырӡуан. Сариа лашьа гәакьа Маџьыҭгьы абас анихь аамышьҭахь, лԥа Рауф даашьҭылхын Москваҟа дцеит, Сталин диацәажәарц. Аха Кремль ахь анеиха зынӡаскгьы илырымҭеит. Аԥсныҟа дгьежьит лгәы каҳаӡаны, гәыӷрак лымаӡамкәа.
«Аԥсадгьыл аӷацәас» Нестор идагьы уи иуацәа гәакьацәа зегь рыларҳәеит. 1937 шықәсазтәи ҭагалн азы Аԥсны ауааԥсыра зегьы арадио ала ирышьҭуаз «жәахаҩык Лакәараа» рус аӡбара шцоз ргәы ҳыҭ-хыҭуа иазыӡырҩуан, ак рывымшәарц азы. Зус рыӡбоз рхыԥхьаӡараҿы иҟан Махиали Уасили Лакәараа, Константин Инал-иԥа, Михаил Чалмаз, Владимир Ладариа уҳәа егьырҭ Нестор иҩызцәеи идгылаҩцәеи. Урҭ зегьы иреихсны иршьуеит. Анаҩс иҭаркит рыҳәсақәеи рхәыҷқәеи – урҭгьы цәгьаԥсышьа рзааргеит, рыбжаҩык ршьит, егьырҭ рыԥсы ахьынӡаҭаз абахҭақәа ирҭакын.
Ари ауахҭа цәгьа даргьы шзацәымцоз еилкааны, Сариа илылшеит лхаҵа иархив аҵәахра. Адиле Аббас-оглы ишылыҩуа ала, Сариа лашьеи лареи ашаҳаҭцәа ирбо-ираҳауа агәар аҿы Троцки исалам шәыҟәқәеи егьырҭ ашәарҭара зцыз ақьаадқәеи лыблит, аха еиҳа ихадаз, хәы змаз адокументқәа акәалап иҭаҵаны, нас афольга шәпа акәыршаны аҩны имаӡоу ҭыԥк аҿы илҵәахит.
Нестор Лакоба «аԥсадгьыл аӷас» ихьӡ анрыларҳәа, Сталин иаԥыхра зыгәҭакыз ҳәа иршьоз ирышьҭашәарыцо иалагеит. Убасҟан ашәара ҟалеит, Нестор инышәынҭра ԥхасҭартәыр ауеит ҳәа. Аха изларҳәо ала, Сариа абраҟагьы агәымшәара аарԥшны, лхаҵа иаҳаҭыр ахьчара лылшеит. Аофициалтә версиа ишаҳәо ала, Лакоба ибаҩ ыҵхны иблын Аҟәа, иахьатәи Алашарбага аҳаблан.
Аха Адиле Аббас-оглы лышәҟәаҿы илгәалалыршәоит, Нестор ибаҩ рӷьычыр ҟалоит ҳәа ацәажәарақәа шаараҳаз еиԥшҵәҟьа, Сариеи, Нестор иан Шьахәснеи, Сариа лашьа Емдыи (Адиле лхаҵа) Михаиловтәи анышәынҭра ахылаԥшҩы иацәажәаны, рхала Нестор ибаҩ ыҵхны иргеит ҳәа. Адиле агәра ганы дыҟоуп, Нестор ибаҩ Лыхны иара иқыҭа гәакьан анышә иамардеит ҳәа, аха иахьыкәҵәҟьоу здыруаз Сариеи Шьахәснеи заҵәык ракәын. Сариа лашьа гәакьагьы лхаҵа ибаҩ анышә аҭара апроцесс далалмырхәит, дыргәаҟны иидырҳәар ҳәа дшәаны. Нестор иани иԥҳәыси ракәзар, ари амаӡа уаҩы изаамыртыкәа нарцәыҟа ирыцны иргеит.
Нестор Лакоба иан Шьахәсна Џьергьениа
Сариа дҭаркит 1937 шықәса нанҳәамзазы. Лыҩны дшыҟаз дыргеит, аҩны зегь аадырҳәит, Нестор «ицәгьахәыцрақәа» зыршаҳаҭшаз ашәҟәқәа рыԥшааразы. НКВД аҭыӡқәа рҟны Сариа зегь реиҳа ихлымӡаахыз агәаҟҵәаҟрақәа лхылгеит. Акарцер дҭаркуан, лашьцәа идырбаны ддыргәаҟуан, нас лашьцәагьы дыргәаҟуан лара лыла иарбаны. Абарҭқәа зегьы акгьы ианамыхәа, лыҷкәын Рауф дааргеит. Лыла ишабоз, рыцҳашьарак ҟамҵаӡакәа иааисуа дырԥҟон, Нестор Лакоба Сталин иганахьала ачарҳәара иуан ҳәа Сариа илдырҳәарц.
Сариеи Рауф Лакобеи
Лакоба иҩны-музеи
Абар Адиле Аббас-оглы ари ахҭыс шаалырԥшуа:
— Сан, сеиқәырха, сбыҳәоит! — аҳәара ҟаиҵон лԥа. — Ирҭаху зегь ҳәа.
— Уҽырӷәӷәа, сыҷкәын, — аҭак ҟалҵон Сариа, — ичҳа абааԥсы... Уаб акгьы ихарамызт. Ҳара шьҭа усгьы ҳаурыжьҭуам...
Сариеи Рауф Лакобеи. Ани аԥеи ахьеицу аҵыхәтәантәи рфото, аҭакра шықәсык шагыз
Сариа Лакоба, лҭакра хәыҷык шагыз
«Шәысҭ, абар снапынҵа!..»
Аамҭа ықәҳа ицон, аха Сариа ирҭахыз уаҳа илыздырҳәомызт. Аҵыхәтәан, уаҳа ирхәыцуаз акгьы анаанымха, акарцер дахьҭакыз ахь амаҭқәа ҭарҵеит: Сариа адунеиаҿы зегь раасҭа дзыцәшәоз урҭ аҳәаза бааԥсқәа ракәын. Сариа лыҵәаабжьқәа акамерақәа рҟны иҭакыз зегьы рлымҳа ҵырхаауан.
«Лыхшыҩ еицакит Сариа рыцҳа, – ҳәа лыҩуеит Адиле Аббас-оглы, ларгьы усҟан уи абахҭа акамерақәа руак аҿы дҭакын. – Лара уажәы-уажәы дҵәыуон, нас иаалырҟьаны акыркырҳәа аччара далагон, ма дгәамҵны џьара аӡәы диқәмақаруан. Абарҭқәа рышьҭахь лҟырҟала ашьа аауан (лырԥҳақәа кыдырххьан усгьы). Ашьҭахь абахҭа ахәышәтәырҭахь днанагеит, шьала деимҳәон. Илыцышьҭаз ачымазцәа изларылшоз ала илхылаԥшуан, аҳақьым уаҩы имырбаӡакәа агәырқәа лзыҟаиҵон, мачқ иадымхаргьы лхьаақәа хызҽшаз ахәшә ҭаҭәаны. Лара уажәшьҭа дахьиаз дагьызгыломызт, аҭәеи акасыжәқәеи ирылхыз аиара дагәылаиан. Зықәра зфахьоу аԥҳәыс бырг леиԥш деизаҟәҿны дышьҭан».
1939 шықәса, лаҵарамза 16 рзы Орҭачалтәи абахҭа акамерақәа руак аҿы дышԥсра дышьҭан Сариа. Аусҭҵааҩ данааи, Нестор дыԥсахҩын ҳәа зҳәоз ақьаад лнапы аҵалыҩырц азы даҽазнык адҵа ҟаиҵарц, дахьышьҭаз дааҩаҵхахан ақьаад лшьа ахьлыршит, иагьылҳәеит аҵыхәтәантәи лымчқәа еизыркәкәаны «Шәысҭ, абар наӡаӡатәи снапынҵа!» ҳәа.
Сариеи Нестори рԥазаҵәгьы алахьынҵа цәгьа изыԥышн. Аббас-оглы ишылыҩуа ала, Рауф Лакоба ахара идҵаны, алеишәа џьбара ахьаԥыз алагер ахь дышьҭын. Шықәсқәак рышьҭахь Бериа иахь асалам шәҟәы иҩит, иԥсадгьыл ахь ахынҳәра азин ииҭарц, аҵара иҵарц, аусура далагарц шиҭаху иҩуан. Бериа иԥсахы еибакит Рауф уажәыгьы иԥсы шҭаз анидыр, адҵагьы ҟаиҵеит, алагер дыҭганы иус аӡбара иацырҵарц. Азҵаарақәа зегь раан Рауф иқәымчуан, иани иаби ԥсахыҩцәан ҳәа иазхаиҵарц, акьыԥхь аҿы, иара убас арадио ала ахара рыдҵаны дықәгыларц идыргалеит, убас ҟаиҵар иԥсы еиқәдырхоит ҳәа ажәа иҭаны. Рауф мап икит, ҳәарада. Нас иргәаҟа еиҭалагеит.
Шьоукы ишырҳәо ала, иара абахҭаҿы иԥсҭазаара далҵит, ҵыхәаԥҵәара змамыз аргәаҟрақәа руак ашьҭахь уаҳа ихдырраҿы дмааиӡакәа. Даҽа версиак ала, Рауф Лакоба ахы игәыдҵаны дшьын 1941 шықәса, ԥхынгәы 28 рзы.
Фазиль Искандер Сариа Лакоба илызкны, Аҟәа, С.Ҷанба ихьӡ зху Аԥсуа драматә театр, 1990-тәи ашықәсқәа
Нестор Лакоба ибаҟа, Аҟәа, Аботаникатә баҳча
Ахаҭарақәа Пиотр Чкала
Пиотр Чкала: арҵаҩы, алитератор, аҵарауаҩ, академик
Пиотр Чекалов ихатә архив аҟынтә
Абҵара 7 рзы 60 шықәса ихыҵуеит абаза литератор, арҵаҩы, академик Пиотр Чкала. АААК Аинформациатә портал иазнархиеит иналукааша абри ауаҩ изку аочерк.
Билиал Ҳасароҟәа
Алитератураҭҵааҩы Владимир Тыгә иҩуан, Пиотр Чкала абаза литература далалеит ҳәа «аӡәы диламҩашьо, ихатә цәаҩа иманы», иара убасгьы иазгәеиҭон аҵарауаҩ ихылҵшьҭра иадҳәалоу «акультуратә гәалашәара» ирҿиара зегьы ишаныԥшуа: «Ашәуа қыҭаҿы изызҳаз абырзени ашәуа ҭыԥҳаи ирхылҵыз Пиотр – ижәытәӡатәиу ҩ-культурак ргенофонд ныҟәигоит – абырзенцә ркультуреи, Кавказтәи акультуреи, урҭ анкьатәи аамҭақәа раахысгьы ҭоурыхла аимадарақәа рыбжьоуп. Абри «акультуратә гәалашәара» изынханы иҟоу Пиотр иусура зегьы ианыԥшуеит: аҵара имоуп, дызҿызаалакгьы аҵыхәтәанӡа инаигӡоит, инапкымҭа еснагь ицқьоуп».
Пиотр Константин-иԥа Чкала диит Ҟарачы-Черқьессктәи Ареспублика, Ҟәыбина ақыҭан, абҵара 7, 1958 шықәсазы. Иқыҭа гәакьаҿ абжьаратә школ даналга, Асовет Еидгыла арбџьармчқәа рҟын аррамаҵура дахысуеит, анаҩс дҭалоит Ставропольтәи аҳәынҭқарратә арҵаҩратә институт афилологиатә факультет (иахьазы – Нхыҵ-Кавказтәи Афедералтә университет – аред.), дагьалгоит 1983 шықәсазы, «аурыс бызшәеи алитературеи рырҵаҩы» ҳәа азанааҭ иманы. 1984 шықәса инаркны 2017 шықәсанӡа Ставрополи Ставропольтәи атәылаҿацәи иреиҳау рҵараиурҭақәа рҟны рҵаҩыс аус иуан, иара абри аамҭа зегьы иалагӡаны еихмырсыӷьӡакәа аҭҵаарақәа мҩаԥигон.
Ҳазҭагылоу аамҭазы Чкала аус иуеит М. Иу. Лермонтов ихьӡ зху аҭҵаарадырратә библиотека аҭҵаарадырратә ҟәшаҿы.
Иан – Раиса Рамазанова длыцны
Пиотр Чкалеи (арымарахьтәиӡа) Ставрополь ақалақь аҟны инхо абаза интеллигенциа рхаҭарнакцәеи (арыӷьарахьтә арымарахь): Рауф Ныхә-иԥа Ҟадыжев, Чагбан Ҳаџьы-Беқьыр-иԥа Ионов, Владимир Исмаил-иԥа Курчев
Пиотр Чкалеи иԥҳәыс Ларисеи (арымарахь ала дгылоуп) иԥҳа Наташеи (арыӷьарахь ала дтәоуп) Пиотр иашьеиҵба Гьаргь иҟны
Ҟарачы-Черқьессктәи аҳәынҭқарратә университет аҟынтә иколлегацәеи иареи
Урыстәылазегьтәи амилаҭтә литературақәа рфестиваль аҟны, Казан, 2018 шықәса
Арҵаҩы, аҭҵааҩы
Апрофессор Тыгә ишазгәеиҭо ала, Чкала ус хкыс инапы злакызаалак инҭырҳәцааны иҟаимҵар иуӡом, «аҵыхәтәанӡа зегь ҭиҵаароуп, игәаиҭароуп, аиҿырԥшратә материалс иҟоу зегьы ахьынӡауа еидкыланы, еиҿирԥшроуп».
Чкала иԥсҭазаара еснагь еилашуан. 1984 шықәсазы иара дзылгаз аинститут аҟны ааԥхьара ирҭоит асовет литература акафедраҿы рҵаҩыс аус иуларц, убри аахыс уажә аакьыскьанӡа, жәашықәсала иара ирҵаҩратәи иҭҵааратәи аусурақәа қәҿиарала еилаигӡон, аамҭакала аус иуан абарҭ иреиҳау аҵараиурҭақәа рҟны: Ставропольтәи аҳәынҭқарратә университет (иахьа Нхыҵ-Кавказтәи афедералтә университет), Ставропольтәи аҳәынҭқарратә арҵаҩратә институт, Аҵараиура арҿиареи, азанааҭдырра аизырҳареи, аҵарадырра аусзуҩцәа реиҭазыҟаҵареи рзы Ставропольтәи араионтә институт. 1987 шықәсазы аспирантура дҭалеит Москватәи аобласттә арҵаҩратә институт, асовет литература акафедраҟны иаартыз, 1991 шықәсазы қәҿиарала акандидаттә диссертациа ихьчоит «Маиаковскии абаза поезиеи» атема ала.
2000 шықәсазы Чкала ихьчоит адоктортә диссертациагьы, абри атема ала «Абаза жәеинраалеиҿартәышьа: ахыҵхырҭақәеи ашьақәгылареи». 2006 шықәса, хәажәкыра 22 рзы ианашьоуп апрофессор ҳәа аҭҵаарадырраҿы аҳаҭыр зқәу ахьӡ.
Пиотр Чкала адиссертациатә хеилакқәа ҩба дрылахәын, аспирантцәа аӡәырҩы напхгаҩыс дрыман, акандидаттә, адоктортә диссертациақәа рыхьчараан акырынтә оппонентс дықәгылахьеит. Иара инапхгарала ааҩык аспирантцәа ркандидаттә диссертациақәа рыхьчахьеит.
Иахьазы Чкала инапы иҵыҵхьеит 225 ҭҵаарадырратә усумҭеи, аҭҵаарадырра-методикатә анҵамҭақәеи урысшәылеи, абаза бызшәалеи, ҭырқәшәалеи, урҭ рҟынтә 20 инареиҳаны – рҵага шәҟәқәоуп, мамзаргьы арҵагатә цхыраагӡақәеи, амонографиақәеи, ашәҟәқәеи роуп.
Чкалеи абаза литератураҭҵаареи
Пиотр Чкалеи иҭҵаарадырратә напхгаҩы, апрофессор Лиудмила Егоровеи
Чкала арҭ ажәақәа дагьрықәныҟәеит.
Убри аҟнытә иахьазы ирацәоуп абаза литератураҭҵаараҿы ахырхарҭақәа иара дахьаԥхьагылаҩу: аҭҵаарадырратә, акультуратә хархәарахь иалеигалеит абаза фольклори алитературеи аматериал ҿыцқәа, ҿыцла иҭиҵааит аҿаԥыцтәи аҩыратәи сахьаркыратә ажәақәа «реизыҟазаашьеи», аурыс литература ҿыц аҩыра зауз абаза литература (1917 шықәса рышьҭахь аҩыра зауз абызшәақәа ус ирышьҭоуп – аред.) ишанырыз азҵаарақәеи, абаза шәҟәыҩҩцәа аӡәырҩы рбиографиақәа рҟны уаанӡа идырымыз адаҟьа ҿыцқәа ааиртит.
Чкала иҭҵаарадырратә интерес амҽхак шыҭбаау ааррԥшразы усумҭақәак рыхьӡқәа еиқәаҳаԥхьаӡап: «Аибашьра ҟалаанӡатәи абаза литература» (2008 ш.), «Аибашьра аламҭалеи аибашьра ашықәсқәеи раан абаза литературатә интеллигенциа рлахьынҵақәа: архивтә материалқәа рышьҭала» (2017 ш., Гьаргь Чкалеи иареи авторс еицамоуп), «Ныхә Абрам-иԥа Уаз: илахьынҵеи ирҿиаратә ҭынхеи» (2012 ш.), «Ҭаҭласҭан Табулов: ирҿиаратә портрет, аҭҵаарақәеи агәалашәарақәеи рыла» (2012 ш.), «Микаель Чикату. Иԥсҭазаареи ирҿиареи: аочеркқәа, астатиақәа, аиҿцәажәарақәа, агәалашәарақәа» (2018ш.).
Иаҳхысыз ашәышықәса 90-тәи ашықәсқәа рынҵәамҭа инаркны Чкала иҭҵаарақәа рҟны аҭыԥ ҷыда ааннакылоит иналукааша абаза поет Қьрым Мыхц ирҿиара. Мыхц ипоезиа акыр ҵуеит аҵарауаҩ ҭаха инамҭоижьҭеи. Адунеитә литератураҿы иреиӷьу аԥҵамҭақәа уи акала иреицәам ҳәа иԥхьаӡаны, Пиотр Чекалов акыр аџьабаа ибеит Мыхц ипоезиа адунеи аларҵәараҿы.
Пиотр Чкала дықәгылоит Қьрым Мыхц 60 шықәса ихыҵра иазку ахәылԥаз аҟны
Урыстәылатәи Афедерациа иқәынхо амилаҭ маҷқәа рлитературақәа ацхыраара рыҭаразы аҳәынҭқарратә Программа аҳәаақәа ирҭагӡаны, 2017 шықәсазы иҭыжьын ҩ-антологиак: «Урыстәыла ажәларқәа ҳаамҭазтәи рантологиа. Апоезиа» иара убас «Урыстәыла ажәларқәа ҳаамҭазтәи рлитература. Ахәыҷтәы литература». Уажәы аҭыжьра иаздырхиоит аиԥш зеиԥшу апроза антологиа. Абарҭ ах-шәҟәык рҟны Пиотр Чкала иоуп абаза литература иазку ахәҭа аиқәыршәаҩыс иҟоу.
Ауаажәларратә еиҿкаарақәа русураҿы активра аарԥшуа, Чкала зегь рыла дацхраауан Ҟали Џьыгәаҭан иепикатә роман «Ахьтәы џьар» аурыс бызшәахьы аиҭагара. Иара ҭыжьын Ставрополие инхо ашәуаа рмилаҭтә-культуратә автономиа «Абаза» амчала. Апрофессор Анатоли Генко иҭҵаарадырратә ҭынхахьы иаҵнакуа абаза бызшәа иазкны еидикылаз хәы змаӡам аматериалқәа рыԥшаареи аҭыжьра разырхиареи зыбзоуроугьы Чкала иоуп. Абаза жәлар рыҿиара ацхырааразы жәларбжьаратәи аидгыла «Алашара» апрограммақәа рҳәаа иҭагӡаны ашәуаа рҿаԥыцтә ҳәамҭақәа реизгақәа рҭыжьра инапы алакуп.
«Ҩ-шәҟәык рҭыжьра ҳалшеит, – иҳәоит аҵарауаҩ. – Актәи ашәҟәы еиднакылоит Ҭаҭласҭан Табулов иҭижьхьаз ашәуа лакәқәа реизгақәа ҩба, аҩбатәи ашәҟәы – Владимир Тыгә иеизгақәа хԥа. Уажәы еиҭаҭыжьтәны иҟоуп Владимир Меремкулови, Нуриа Табуловеи рышәҟәқәа. Иахьа уажәраанӡагьы еидкыланы, аха иҭыжьымкәа иҟоуп аматериалқәа рацәаны: Анатоли Генко иархив аҟынтә, Қеҭеван Ломҭаҭиӡе лекспедициақәа рҟынтә, иара убас Ҟарачы-Черқьессктәи аҳәынҭқарратә университет астудентцәа рфольклортә практикақәа рҟны еидыркылаз аматериалқәеи. Ари даара акрызҵазкуа усуп, алшара ҟалозар сара уи ахыркәшара сазыхиоуп».
Аҵарауаҩ зхыркәшара игәы иҭоу даҽа ус дукны иҟоуп – абаза литераторцәа ирызку ашәҟәы аҭыжьрагьы. Ари атемала иҭыжьу уаанӡатәи ашәҟәқәа иреиԥшымкәа, ҳазлацәажәо ашәҟәы еиднакылоит урыс бызшәала иҩуа абаза авторцәа ирызку аматериалқәа. Аԥхьажәа ацынхәарас икьыԥхьхоит абаза литература аҭоурых иазку астатиа ду – уи ахыҵхырҭақәеи, ашьақәгылареи, иахьатәи аҭагылазаашьеи ртәы инарҭбааны иаазырԥшуа.
Пиотр Чкала иӡыригоит Ҟали Џьыгәаҭан ироман «Ахьтәы џьар» аиҭага
Пиотр Чкала , Армида Чагәа, Владимир Бутенко аҿар рхеилак «Абаза» активистцәеи «Ахьтәы џьар» ашәҟәы апрезентациаҿы
Абаза литература – адунеи аԥхьаҩцәа рызнагара
2007 шықәса раахыс Пиотр Константин-иԥа аус ициуеит Берлинтәи ауниверситет адоктор Штеффи Хотивари-Иунгер, абаза бызшәаҟынтә аурысшәахь ашәуа фольклори алитературатә рҿиамҭақәеи реиҭагара аганахьала, анаҩс дара анемец бызшәала еиҭаганы рҭыжьразы. Абри аусеицура аҳәаақәа ирҭагӡаны аԥхьа иазырхиан абаза литераторцәа – аҳәса хазы игоу рҩымҭақәа цәаҳәа-цәаҳәалатәи реиҭага. Уи иалҵшәаны Германиа иҭыҵуа анемец-ақырҭуа журнал «Georgica» («Георгика») аҟны Штеффи иҟацаз аиҭагала иҭыҵит Мира Тлиабичева, Фатима Апсова, Лариса Шебзыхәа ражәеинраалақәа, иара убас Валентина Копсергеновеи, Роза Пазовеи ражәабжьқәа.
Ари ажурнал анаҩстәи аномер аҟны иҭыҵит Аԥсны Аџьынџьтәылатә еибашьра иазкны Қьрым Мыхц иаԥиҵаз ажәеинраалақәа рцикл «Аԥсуа тетрад» иазку Чкала истатиа.
Анаҩс инагӡан зымҽхак дууз даҽа ҩ-проектк: «Ашәуа проза», «Ашәуа лакә». Арҭ аҩ-ҭыжьымҭак еидызкылаз ашәҟәы немец базшәала иҭыҵит 2014 шықәсазы. Жәлар рлакәқәа рынахысгьы уи ашәҟәы ианылеит 13-ҩык абаза авторцәа рҩымҭақәа. Уажәы ахԥатәи апроект аус адулара мҩаԥысуеит – Муҳадин Дагәыжьиев иажәабжьқәеи ипиесақәеи реизга «Земфира» аҭыжьра. Пиотр Константн-иԥа иара ихәҭа ҟаиҵеит – ашәҟәы аурыс бызшәахьы еиҭаганы иҭижьит, уажәшьҭа хара имгакәа анемец бызшәалагьы адунеи иабоит.
Пиотр Чкалеи Штеффи Хотивари-Иунгери еилахәны имҩаԥырго аиҭагаратә проектқәа нагӡахоит Аиҭагаҩцәа рыҩны «Лоорен» иҟанаҵо афинанстә цхыраарала, иара гылоуп Швеицариа, Циурих ақалақь иацәыхарамкәа ишьҭоу Вернетсхаузен ақыҭан.
Швеицариа, ақыҭа Вернетсхаузен аҭыԥ ԥшӡарақәа рҟны анеиааира, 2014 шықәса
Швеицариа ашьхара, 2014 шықәса
2011 шықәсазы Аиҭагаҩцәа рыҩны «Лоорен» аҟны иаадыртит абаза бызшәеи алитературеи ркәакь
Жәларбжьаратәи Мариинтәи Академиа академик
2017 шықәсазы Пиотр Чкала дрыдыркылеит М. Д. Шаповаленко ихьӡ зху Жәларбжьаратәи Мариинтәи Академиахь, абаза литератураҭҵаара академик-маӡаныҟәгаҩ иаҳасабала. Ари ахҭыс иаԥхьанеиуан зыхьӡ ҳәоу Академиа аексперименталтә усура еиҿкаауижьҭеи жәохә шықәса аҵра иазкыз аицлабраҿы Чкала иалахәхара. Апрофессор-алитератураҭҵааҩы аицлабрахь инаишьҭит ашәҟәы «Са сааит абрахь, абраҟагьы саанхарц…» (Қь. Мыхц ирҿиаратә биографиа адаҟьақәа)».
Иазгәаҭатәуп, аҵарауаҩ ирҿиаратә биографиаҿы ас еиԥш иҟоу аихьӡарақәа шмаҷым. Убас, 2005 шықәсазы иреиӷьу ашәҟәы алкааразы урыстәылазегьтәи аицлабра далауреатхеит, иара убасгьы «Ставропольтәи ашәҟәы – 2009», «Ставропольтәи ашәҟәы – 2013» ҳәа хьӡыс измаз аицлабрақәа дырлауреатхеит. 2018 шықәсазы Урыстәылатәи Афедерациеи абиблиотекақәеи, аҳәаанырцә урыс бызшәала аус зуа ацентрқәа рбиблиотекақәеи рыбжьара «Урыстәылатәи амилаҭрацәатә литературеи аҳәаанырцәтәи алитературақәеи» ҳәа хьӡыс измаз аицлабраҟны аиааира игеит.
Пиотр Чкала – дҵарауаҩ дууп, уи ихьӡ рдыруеит Урыстәыла еиԥш, уи анҭыҵгьы. Иара иԥсҭазаареи иҭҵаарадырра-рҵаҩратә мҩеи ирзааҭгылахьеит хыԥхьаӡара рацәала ажурналқәеи, агазеҭқәеи, ашәҟәқәеи, аилкаанҵақәеи рҟны. Иааҳгап ҿырԥштәқәак: «Пиотр Чкала : ирҿиаратә портрет аштрихқәак» (Къвбиналокт – Къвбина – Кубина. Ҟәыбина ақыҭа амш иазкны иҭыжьу аматериалқәа. – Черқьесск – Карачаевск, 1999), «СНГ иқәынхо абырзенцәа ренциклопедиа» (Афины – Москва – Ставрополь, 1999), «Ҳаамҭазтәи кавказҭҵаара. Ахаҭарақәа реилкаанҵа» (Ростов-на-Дону, 1999), «Кавказҭҵаараҿы иҟоу азусҭцәада» (М.: Академия, 1999), «Доусы дзакәу» (Ставрополь, 2001).
60 шықәса ихыҵра аиубилеи аламҭалазы Пиотр Чкала ианашьоуп Ставропольтәи атәылаҿацә иқәынхо амилаҭқәеи аказакцәеи русқәа рзы Акомитет иаԥнаҵаз Аҳаҭыртә бӷьыц, амилаҭқәа рыбжьара аҭынчреи аиқәшаҳаҭреи рырӷәӷәараҿы иибаз аџьабаазы.
Ставропольтәи атәылаҿацә Амилаҭқәеи аказакцәеи русқәа рзы аминистрра Аҳаҭыртә бӷьыц
Ахаҭарақәа Шьалуа Инал-Иԥа
Аԥсуа ҭҵаарадырра акорифеи, апатриот ду – Шьалуа Инал-Иԥа
Инал-Иԥацәа рҭаацәаратә архив аҟынтә
Аԥсуа ҭҵаарадырра зыда ухаҿы иузаамго иналукааша аҵарауаҩ ду, аҭоурыхтә ҭҵаарадыррақәа рдоктор Шьалуа Инал-Иԥа ҩынҩажәижәаба шықәса инеиԥынкыланы аҭҵаара аус инапы алакын, Аԥсны аҭоурыхи, аетнографиеи, алитературеи рыҭҵаараҿы хәы змаӡам илагала ду ҟаиҵеит.
Шьалуа Денис-иԥа Инал-Иԥа – ажәытәӡантә иаауа аԥсуа ҭауад жәла Инал-Иԥацәа дырхылҵшьҭроуп. Иара ихаҭа ижәла абас акәын ишиҩуаз: аҩ-хәҭакгьы нбан дула, уи дыршаҳаҭуеит ихьӡ зну адокументқәа зегьы. Абасҵәҟьагьы акәын XIX ашәышықәсазы абри ажәла шанҵаз, Урыстәылатәи аимпериатә еилазаара Инал-Иԥацәа ргерб анышьақәдырӷәӷәоз: убасҟангьы ажәла Инал-Иԥа анырҵеит адефис бжьаҵаны, аҩ-ажәакгьы нбан дула. Шьалуа Инал-Иԥа иҭаацәа иалоу зегьы иара ус ауп рыжәла шырыҩуа иахьа уажәраанӡагьы.
Шьалуа Денис-иԥа диит жьҭаара 20, 1916 шықәсазы (ашәҟәқәа рҿы ииашамкәа иарбоуп 1914 шықәса ҳәа) Гәыԥ ақыҭан. Абжьыуаа рган Инал-Иԥацәа ҭоурыхла изқәынхоз дгьылқәамызт. Абри атәы еиҭалҳәоит Шьалуа Инал-Иԥа иԥҳа Арда, зҭаацәа рҭоурыхи, заб иԥсҭазаара иадҳәалоу хәы змаӡам агәалашәарақәеи гәыбылрала еиқәырханы измоу.
«Ҳара ҳабашьҭрагьы, ҳажәла зегь реиԥш, аханатә иахьынхоз Бзыԥ аганахь ақәын. Аха саб иабду Гьаргь Инал-Иԥа иашьа Нарџьхьоуи иареи ахьынхоз Калдахәареи Пицундеи рџьынџь дгьылқәа ааныжьны иқәҵыр акәхеит, избан акәзар аинрал Горчаков инапаҵаҟа аҟалара зынӡаск ирҭахӡамызт. Убас ҳара ҳабиԥара Абжьыуаҟа иианагеит, раԥхьа Река ақыҭан итәеит, нас Гәыԥ нхара ииасит, иара уоуп Шьалуа Денис-иԥагьы дахьииз. Иани иаби заа иԥхеит, иааӡараҿы рџьабаа рацәоуп Аҭәмаа рҭаацәара, иара убасгьы Аԥсны зыхьӡ адыруа арккаҩы Пиотр Ҷараиа», – ҳәа еиҭалҳәоит Арда Иналԥҳа.
Шьалуа Денис-иԥа Инал-Иԥа. Аусура мшқәа
Ашьхарыуаа рышкол аҟны
1922 шықәсзы аб данрыԥха аамышьҭахь, Шьалуеи егьырҭ ахәыҷқәеи ран лымацара илааӡон. Акырӡа зҵазкуаны, илахьынҵаӡбагахаз хҭысны Шьалуа Денис-иԥа ихаҭа иԥхьаӡон Аҟәатәи иҿырԥшыгоу ашьхарыуаа рышкол аҭалара (иахьа – Нестор Лакоба ихьӡ зху Аҟәатәи ашьхарыуаа рышкол № 10 – аред.).
Аҟәатәи акомиссиа иара далнакааит аҟыбаҩ змоу ҵаҩык иаҳасабала, алагарҭатә школ аҟынтә Ашьхарыуаа рышкол ахь ииагарагьы иахаҵгылеит. Шьалуа хәыҷы даара деигәырӷьон аҵаратә ԥсҭазаара ахьеилашуаз аилазаара дахьахәҭакхаз. Ашкол данҭалоз урысшәала ажәак-ҩажәак мацара шракәызгьы иидыруаз, аамҭа кьаҿк иалагӡаны ашколаҿы иреиӷьу аҵаҩцәа дыруаӡәкхеит.
"Ашьхарыуаа рышкол арҵаҩцәа анырра ду ҟарҵеит иара ишьақәгылараҿы. Ирҵаҩцәа аӡәырҩы рыхьӡқәа ҳхәыҷаахыс иаҳдыруан», – ҳәа лгәалалыршәоит Арда.
Ашкол данҭазтәи аамҭазы иҟалаз хҭыск даара ибзианы иаанарԥшуеит Шьалуа Инал-Иԥа ихаҭара зеиԥшраз. Ашьхарыуаа рышкол ахь даниарга, зҟыбаҩ бзиаз иара иҩызак алагараҭатә школ аҿы дахьаанхаз ҭаха инаҭомызт. Шьалуа хәыҷы ашкол адиректор Кондрат Фиодор-иԥа Ӡиӡариа иҟынӡа анеира илыршаны, иҩыза иӡбахә изеиҭеиҳәеит. Кондрат Фиодор-иԥа аҷкәын иажәақәа рыгәра игеит, ҩымшгьы аамҭа ииҭеит иҩыза ашкол ахь дааигаразы.
«Шәазхәыц ишыцәгьаз, закә шәарҭаразгьы иацыз усҟантәи аамҭазы ҷкәына хбыџк имацара Аҟәантә Гәыԥ ицара, аха Шьалуа Денис-иԥа илшеит, – ҳәа еиҭалҳәоит Арда Иналԥҳа. – Дара аҩыџьагь ашкол еицалгеит ахьтәы медалқәа рыманы. Рыцҳарас иҟалаз, иҩыза дышқәыԥшыз аибашьра адәаҿы дҭахеит (Асовет Еидгылеи Финлиандиеи реибашьра абҵара 30, 1939 – хәажәкыра 13, 1940 шш. рыбжьара имҩаԥысуаз ауп зыӡбахә ҳәоу – аред.).
«Жәлар раӷа» диашьоуп ҳәа ихҳәаареи ауниверситетқәеи
Сталин ирепрессиа ашықәсқәа Инал-Иԥа иҭаацәара ааха ӷәӷәа арҭеит. Аԥҳьа, 1937 шықәсазы дҭаркит, нас иеихсны дыршьит иашьа Илларион, «дытроцкиступ» ҳәа (атроцкистцәа ҳәа рзырҳәон Лев Троцки амарксизм атеориа азнеишьас иаиҭаз адгылаҩцәа – аред.). Анаҩс Петроград ақалақь аҟны «Киров иус» дадҳәалоуп ҳәа (1934 шықәсазы асовет политик Киров ишьра ҵаҵӷәыс иҟаҵаны Асовет Еидгыла зегь аҿы арепрессиақәа ирылагеит – аред.) дҭаркит Шьалуа иашьеиҳаб Ипполит, уи усҟан даспирантын, академик Николаи Вавилов напхгаҩыс диман. Абарҭқәа лгәы иазымычҳакәа, Шьалуа иан лыԥсҭазаара далҵуеит, иара ашкол далганы аҵыхәтәантәи аԥышәарақәа аниҭиуаз амшқәа рзыҵәҟьа.
Ателехәаԥшра иаиҭоз аинтервиуқәа руак аҿы Шьалуа Инал-Иԥа еиҭеиҳәоит ашкол даналгоз амаҭәарқәа жәпакы рҟны еиԥшны аихьӡара бзиақәа шимаз, анаҩс хырхарҭак алхра ицәыуадаҩхо аҟынӡа ҳәа, аха аҵыхәтәан афилософиа алихуеит. Москва дцаны дҭалоит Чернышевски ихьӡ зху, афилософиеи, алитературеи, аҭоурыхи Москватәи ринститут, афилососфиатә факультет. Аха «жәлар раӷа» диашьоуп ҳәа уаҟа аҵараҵаха ирымҭеит.
1938 шықәсазы Инал-Иԥа дҭалоит Либкхнет ихьӡ зху Москватәи аҳәынҭқарратә педагогикатә институт, аҭоурыхтә факультет. Аха ари аҵараиурҭагьы алгаха имоуит излагаз Аџьынџьтәылатә еибашьра ду амшала. Иара афронт ахь дцеит, Десна аӡиас ахықәан атанкқәа рҽацәыхьчаратә цәаҳәақәа рыргылара далахәын. Аха уа дыҟанаҵ ӷәӷәала дычмазаҩхан, иԥсадгьыл Аԥсныҟа аара иқәшәеит. Иҵара иациҵеит Аҟәатәи арҵаҩратә институт аҭоурыхтә факультет аҟны, хара имгакәа уи далгеит диплом ҟаԥшьыла.
1943 шықәсазы Шьалуа Инал-иԥа Қырҭтәылатәи АССР Аҭҵаарадыррақәа ракадемиа иатәу Аҭоурыхтә институт аҟны даспирантхоит, ҷыдала аетнографиа аҭҵаара иҽазикуеит. Раԥхьатәи ҭҵаарадырратә темас ишьҭихит аԥсуаа рҟны аҭаацәаратә институт традициала аиҿкаашьа.
1946 шықәсазы Шьалуа Денис-иԥа аҭҵаарадырратә усзуҩ иаҳасабала дрыдыркылеит академик Марр ихьӡ зхыз Аԥсуа ҭҵаарадырратә институт ахь. Араҟа уи аус иуит 1988 шықәсанӡа, дагьынаӡеит аетнографиа аҟәша аиҳабыи, аҭҵаарадырра аҟәша знапы иану аинститут адиректор ихаҭыԥуаҩи рмаҵурақәа рҟынӡа. Шьалуа Инал-Иԥа қәҿиарала еилеигӡон аҭҵаарадырреи, арҵаҩреи, Аԥсны аҳәынҭқарратә музеи аҟны аусуреи.
Шьалуа Инал-Иԥа Ашьхарыуаа рышкол 100 шықәса ахыҵра иазкны Аԥсуа театр аҟны имҩаԥысуаз аныҳәатә хәылԥаз аҟны иқәгылара
Шьалуа Инал-Иԥа, Д. Гәлиа ихьӡ зху Аԥсуаҭҵааратә институт аҟны имҩаԥысуаз аҭҵааратә конференциаҿы
Шьалуа Инал-Иԥа аус ахьиуаз икабинет аҿы истол дахатәоуп, Д. Гәлиа ихьӡ зху Аԥсуаҭҵааратә институт ахыбраҿы
Аҭҵаарадырратә интересқәа
Аҭоурыхтә ҭҵаарадыррақәа рдоктор Иури Анчабаӡе аҵарауаҩ Шьалуа Инал-Иԥа изкны ииҩыз аочерк аҟны иазгәеиҭеит, уи иҭҵаарадырратә усура дшалагаз иаспирантра ашықәсқәа раан. Аԥсны араинқәеи ақыҭақәеи рахь аекспедициақәа рымҩаԥгараан Инал-Иԥа хәыц-хәыц еизганы, афиксациа рзиуан абарҭ ҩ-темак рыла аматериалқәа: аԥсуа нарҭтә епос аҳәамҭақәеи, Аԥсны атопонимикеи, анаҩс уи аматериал аҭҵаареи аклассификациа азуреи рзын. Адиссертациа аус адулараан азҿлымҳара ҷыда аиҭон аԥсуаа рҭаацәаратә бзазашьеи, руаажәларратә ԥсҭазаашьеи ирыдҳәалаз аҵас-қьабзқәа ранҵара.
Инал-Иԥа иҭҵаарадырратә интерес аиҳарак иахьыҟаз аетногенез (ажәлар рхылҵшьҭра – аред.) азҵаарақәеи, аԥсуа жәлар ретникатә ҭоурых азҵаарақәеи рҟноуп.
«Шьалуа Денис-иԥа Инал-Иԥа ҷыдала азҿлымҳара аиҭон аԥсуааи урҭ рыиашьара жәларқәеи – ашәуааи, адыгааи, иара убас еиҳарак аинтерес ду изцәырызгоз аубыхқәеи – дареи рыбжьара иҟаз аҭоурыхтә еимадарақәа зеиԥшраз, лҵшәақәас иҟарҵаз аилкаара», – ҳәа иҩуеит Анчабаӡе.
Шьалуа Инал-Иԥа Аԥсуа литература амчыбжь амҩаԥгараан
Шьалуа Инал-Иԥа иқәгылара, Нестор Лакоба ибаҟа ахьдыргылашаз аҭыԥан ахаҳә ашьҭаҵараан
Аҵарауаҩ хықәкыла дыззааҭгылоз темоуп – аԥсуа бызшәа. 1960 шықәсазы Мушьни Аҳашбеи иареи аԥсуа терминологиатә жәар аиқәыршәареи, аредакциа азуреи рнапы алакын. 1980-тәи ашықәсқәа рзы атәыла аҵараиурҭақәа рҿы аԥсуа бызшәа арҵареи аҭҵаареи иахылаԥшуа акомиссиа ахантәаҩыс дыҟан.
Шьалуа Инал-Иԥа афольклор аҭҵаараҿгьы илшамҭақәа рацәоуп: аԥсуа жәлар рҿаԥыцтә рҿиамҭақәа, ҳаҭалагьы Нарҭаа репос иналукааша аҭҵааҩцәа дыруаӡәкуп. Хәыхәыт Бӷажәбеи иареи рыхьӡқәа еицырҳәоит аԥсуаҭҵаараҿы алитературатә критика ажанр хацзыркыз раҳасабала.
Шьалуа Инал-Иԥа шьаҭанкылатәи иусумҭа ду «Абхазы», ихарҭәааны 1965 шықәсазы иҭыҵыз, Иури Анчабаӡе иажәақәа рыла, аԥсуаа ретногенези, рмилаҭ аҿиара аҭоурыхи, аԥсуа доуҳатә, материалтә культурақәеи ирызку адыррақәа еидызкыло енциклопедиоуп ҳәа иуԥхьаӡар ҟалоит.
Аимакқәа зхылҿиааз ашәҟәи, хәы змаӡамыз архив ацәыӡреи
1976 шықәсазы акьыԥхь абоит амонографиа «Аԥсуаа ретно-культуратә ҭоурых азҵаарақәа». Ари аусумҭа Инал-Иԥа аԥсуа жәлар ретногенез аганахьала иҭҵаарақәа акрызҵазкуа аихшьала рзыҟанаҵоит. «Иазгәаҭатәуп, – иҳәоит Анчабаӡе, – аетногенези аетникатә ҭоурыхи ургәылаланы аҭҵаарақәа рымҩаԥгара усҟан лассы-лассы ашәарҭара зцыз акакәны ишыҟаз. Ажәларқәа рхылҵшьҭра, аетникатә теориақәа реизыҟазаашьа, аҭыԥантәи ауааԥсыра равтохтонтәреи, мамзаргьы џьарантә арахь рықәнагалареи уҳәа ирыдҳәалоу азҵаарақәа, ашәышықәсақәеи азқьышықәсақәеи иргәылсны аҭоурых ахь ухьазырԥшуаз, еснагь аполитикатә ҟазшьа ҵары шьҭырхуан, убри аҟнытә аидеологиатә, ахылаԥшратә усбарҭақәа еснагь рылаԥш ааихымсыхьӡакәа ирышьклаԥшуан».
Ашәҟәы ианыз ақырҭқәа даара иргәамԥхеит, Шьалуа Инал-Иԥа ҵарауаҩк иаҳасабала ҭаха ирымҭо иалагеит, днационалиступ ҳәа ахара идырҵон, «аԥсуааи ақырҭқәеи еичирчарц даҿуп» рҳәон.
1992-1993 шықәсқәа рзтәи Аԥсны Аџьынџьтәылатә еибашьраан Шьалуа Инал-Иԥеи уи иԥәшәмаԥҳәыс Мира Константин-иԥҳа Хотелашьвили аӷацәа иааныркылаз Аҟәа иалаханы иҟан. 1992 шықәса, жьҭаара 22 рзы ақырҭуа гвардиауаа Аԥсуа бызшәеи, алитературеи, аҭоурыхи ринститут (уажәы Д. Гәлиа ихьӡ зху Аԥсуаҭҵааратә институт – аред.) гьангьашрала ианырблы, уи амца иалаблит Шьалуа Инал-Иԥа иусумҭақәеи, инапылаҩырақәеи реиҳараӡак, аҭыжьра иазырхианы иҟазгьы уахь иналаҵаны. Ари даара иааха ӷәӷәахеит аҵарауаҩ изы, уи иԥҳа лажәақәа рыла, иԥсы ахьынӡаҭазгьы аҵыхәтәанынӡа дзалымҵыцкәа дыҟан. Убри абылра аныҟала ашьҭахь, уаҳа иуаҭах дагьыҩнымҵит, ианамухгьы аҩны иҟоу сархив сыхьчап ҳәа, уи иуалԥшьас иԥхьаӡон, уагьы хәы змаӡам адыррақәа еидкылан, ҳәарада.
Иҭаацәеи иҩызцәеи рзааигәара
Арда Иналԥҳа лажәақәа рыла, Шьалуа Денис-иԥа абык иаҳасабала даара дыгәцаракын, дгәыбылҩын. «Иара илшон хаала, аха ухшыҩ азцаратәы, еицырдыруа ауаа рыԥсҭазаарақәа рҟынтә, ма иара ихатә ԥсҭазаара аҿынтә аҿырԥштәқәа ааганы, ауаҩы ишьақәгылара зыда иҟамло апринцип ӷәӷәақәа ҳалааӡара. Ауаа аус бзиақәак рыла рҽалыркаазар, убри алкаашьа, алагәырӷьашьа дақәшәон, убри алагьы иаҳирҵон, аамысҭашәареи, агәымшәареи, агәыҳалалреи, агәадуреи пату рықәҵашьа, ҳаргьы еснагь убас ҳаҟазарц ҳгәаԥхартә еиԥш… Ихы данақәиҭыз аамҭа даара имаҷны иман, аха аԥсшьарамшқәа рааны, анаукатә, ма ауаажәларратә усқәа дырҿымкәа дыҟазар, зегь ҳаиманы ҳшынҭаацәоу Аӡыҩбжьаҟа ҳцон, иашьеиҳаб Ипполит иҭаацәеи иареи ахьынхоз аҩнаҭахьы. Абарҭ ҳцарақәа рааны, ҭаацәашәалатәи ҳаибабара еиӷьу аамҭак ыҟамзар ҟаларын. Ажәытәӡатәи Аԥсныи, аԥсуаа рҵасқәеи рқьабзқәеи, асовет аамҭа афырхацәеи ахҭысқәеи уҳәа ирыдҳәалаз ажәабжьқәа реиҳараӡак, иара убасгьы ҳажәла Инал-Иԥацәа рхылҵшьҭра иазку аҭоурыхқәеи раԥхьаӡа акәны иахьҳаҳаз убри аӡыҩбжьатәи аҩнаҭаҿоуп. Лассы-лассы ҳаб ҳаигалон археологиатә жрақәа ахьымҩаԥысуаз аҭыԥқәа рахьгьы, аҭоурыхтә баҟақәа ҳирбон».
Шьалуа Инал-Иԥа иҭаацәеи иареи
Шьалуа Инал-Иԥеи иԥҳа Ардеи
Шьалуа Инал-Иԥа иҭаацәа дрыгәҭылакны
Шьалуа Инал-Иԥа иԥеи иԥҳаи Адгәыри Ардеи раб иҟынтә ишқәыԥшқәаз ирдыруан Аԥсны аҭоурых иашаҵәҟьа аҭҵаара иацыз ауадаҩрақәа. Аҵарауаҩ ихәыҷқәа ианрызҳа, иԥсадгьыл алахьынҵазы имаз агәҭынчымрақәеи ахьаақәеи рыцеиҩишон. Аха уи адагьы, иара лымкаала иԥсы зыҿҳәараз Аԥснытәи ашьхақәа ргәыбылра диркит ихәыҷқәагьы. Адгәыр Инал-Иԥа убри аҟара ашьханыҟәара игәаԥхеит, дагьазҟазахеит, Ельбрус ашьха ақәцәагьы дхалартә аҟынӡа. Шьалуа Инал-Иԥа аҽықәтәарагьы даара бзиа ибон аҟнытә иԥҳа Ардагьы илгәаирԥхеит.
Шьалуа Инал-Иԥеи уи иҩыза ду Уасил Иуана-иԥа Абаеви, уи Аԥсны дааны даныҟаз аамҭазы
Шьалуа Инал-Иԥа дҽыжәуп
Шьалуа Инал-Иԥа, жәаҳәарада, иԥеи иԥҳаи рзы зегь рыла дҿырԥшыган.
«Сара даара сеигәырӷьон Москва аҵара анысҵоз, саб дансзаауаз, – ҳәа лгәалалыршәоит Арда Иналԥҳа, – урҭ амшқәа еснагь иҭәын аинтерес ду зҵаз аицәажәарақәеи, амузеиқәеи атеатрқәеи рҭааралеи рыла. Шьалуа Денис-иԥа есымша дҳалабжьон адунеи ҳҽаҟәыҭханы ҳаанымхарц, аурыси адунеитәи акультурақәа иахьынӡауа иҵауланы реилкааразы лшарас иҟоу зегьы ҳхы иаҳархәаларц».
Атопонимика ашьҭашәарыцареи, аныҳәаҿақәа рҳәара азҟазареи
Хҭысла ибеиаз аҵарауаҩ иԥсҭазаара аҟынтә иԥҳа иалылкаауеит Шьалуа Инал-Иԥа раԥхьаӡа акәны Ҭырқәтәыла иаҭаауаз аԥсуа делегациа дахәҭакны аԥсуа диаспора дырԥыланы, дрыҿцәажәаны даныхынҳәуаз амш, уа имҩаԥысит хашҭшьа зқәым аиқәшәарақәа. Убасгьы лгәалашәараҿы иаанхеит лаби лареи Шәача акәша-мыкәша рныҟәарақәа, уа иара ианиҵон макьаназы еиқәханы иҟаз аԥсуа ҭыԥхьыӡқәа, хьаас иҟаҵангьы еиҭеиҳәон XIX-тәи ашәышықәсазы арҭ аҭыԥқәа рҿы имҩаԥысуаз ишьаарҵәыраз ахҭыс хьанҭақәа рыӡбахә.
Инал-Иԥацәа рыҩнаҭа ахаангьы асасцәа агхомызт. «Москвантә, Ленинградынтә асасцәа ҳзаауан, саб иҩызцәеи иколлегацәеи ҳҭаауан, урҭ зегь иналукааша хаҭарақәан, – ҳәа еиҭалҳәоит Арда Иналԥҳа. – Аинтерес ду зҵаз аицәажәарақәа ҳаман есымша. Насгьы, Шьалуа Инал-Иԥа астол амҩаԥгашьа даараӡа ибзианы идыруан, аныҳәаҿақәа рышьҭыхраҿы дҟазан, асасцәа еснагь зҿлымҳара дула изыӡырҩуан. Иҩызцәа зегьы реиқәыԥхьаӡара уадаҩуп, уи даара ауаа дырзааигәан, аҩызцәа-адырцәа рацәаҩӡаны иман. Аҭҵаарадырреи, алитературеи рҟны аџьабаа збоз, аԥсуа жәлар рлахьынҵа хьаас измаз иҩызцәеи иареи ешьарак реиԥш еизааигәахеит, убри аҟнытә урҭ зегьы реиқәыԥхьаӡара салагар, аӡәы машәырла дысцәыбжьахар ҳәа сшәоит. Рыхьӡ сҳәоит ихәыҷра шықәсқәа инадыркны иԥсы ахьынӡаҭаз абзиеи-ацәгьеи рҿы ивагылаз, иара иеиԥш Гәыԥ ақыҭа иалҵыз иҩызцәа хҩык рыхьӡқәа: Езыгә Габелиа, Алықьса Гәарамиа, Лев Гармелиа».
Шьалуа Инал-Иԥа иԥсҭазаара аҵыхәтәантәи ашықәсқәа раан хнырҳәышьа змамыз ацәыӡ дуқәа дрыниеит. Иуникалтәыз иархив абылра иинаҭаз ааха изхымгацкәа, Аџьынџьтәылатә еибашьра ахыркәшамҭаз, Аҟәа ақалақь ахақәиҭтәраан дҭахоит иара иԥазаҵә Адгәыр Инал-Иԥа – аҵарауаҩ қәыԥш, афизик, Москватәи акосмостә ҭҵаарақәа ринститут аусзуҩ. Ари аныҟала ашьҭахь аби аҭаацәеи ирыԥсҭазаашьахаз ахаҿы аагара уадаҩуп.
Шьалуа Денис-Иԥа иҷкәын заҵә даниԥха ашьҭахь даҽа ҩышықәса роуп иниҵыз: иԥсҭазаара далҵит 1995 шықәсазы.
Аҵарауаҩ ду иаҳзынижьыз аҭҵаарадырратә ҭынха даараӡа амҽхак дууп: уи аҭҵааразы мацара аспециалистцәа ԥыҭҩык адыԥхьаланы акыр аџьабаа абара аҭаххоит. Иусумҭақәа интересуп аетнографцәеи, аҭоурыхҭҵааҩцәеи, алитератураҭҵааҩцәеи рзыҳәан еиԥш, аԥсуаа ажәытәтәи рыбзазашьеи, рҟазшьақәеи, рҵасқәеи, рқьабзқәеи инарҭбааны еилызкаарц зҭаху зегьы рзы.
Аԥсуааи ашәуааи: иуникалтәу амилаҭтә культура аныҟәгаҩцәа
Аԥсуа-абаза жәлар – зхатәы милаҭтә культуреи, атрадициақәеи змоу жәларуп, урҭ зқьышықәсала ашьақәгылара иаҿыц, иахьанӡагьы еиқәханы иҟоу рацәоуп. АААК аинформациатә портал аԥхьаҩцәа ирыдаагалоит, зхылҵшьҭреи зҭоурыхи еизаку аԥсуааи ашәуааи рыбзазара, рнапҟазара ахкқәа, рмилаҭтә ҵас-қьабзқәа уҳәа ирызку аетнографиатә очеркқәа рцикл.
Аԥсуааи ашәуааи (абазақәа) – аҩада-мраҭашәаратәи Кавказ иқәынхо, Кавказ иашьагәыҭу аԥсуа-адыга жәларқәа ргәыԥ ахь иаҵанакуа аиашьаратә жәларқәоуп. Зқьышықәсала иаауа рҭоурых иацны иааиԥмырҟьаӡакәа иҿион арҭ ажәларқәа иуникалтәу, даҽа шьоукы ртәы иаламҩашьо ркультурагьы.
Аԥсуаа, 1867 шықәса
Аԥсуаа ахьынхоз аҵакырадгьыл
Ажәытәӡатәи аамҭақәа инадыркны аԥсуа жәлар абарҭ ахьӡқәа рыла аҭоурых иадыруан: «абаӡа», «аӡеха», «апхаза», «абхазы», «абаза». Рхы иазырҳәоит «апсуаа», ртәыла иашьҭоуп – «Аԥсны» ҳәа.
Ҭоурыхла аԥсуа жәлар ықәынхон Егры аӡиас инаркны Бзыԥ аӡиас аҟынӡеи – Аԥсны ду ҳәа изышьҭаз атәыла ахәҭа, нас Бзыԥ аӡиас инаркны Мӡымҭа аӡиас аҟынӡеи – Аԥсны хәыҷы.
Аԥсуа, Урыстәыла ажәларқәа ренциклопедиа аҟынтә иаагоу асахьа СПб, 1877 шықәса
Иахьазы Аԥсны аҳәынҭқарратә ҳәаақәа ирыбжьаку аҵакырадгьыл наӡааӡоит мрагылара аӡиас Егры инаркны, мраҭашәара аӡиас Ԥсоу аҟынӡа. Аҩадахьала аҳәаа цоит Кавказтәи ашьхеибаркыра ала. Аԥсны ауааԥсыра рхыԥхьаӡара 250 нызқьҩык рҟынӡа ыҟоуп, урҭ рҟынтә милаҭла иаԥсыуаау – 120 нызқьҩык рҟынӡа инаӡоит. Еиуеиԥшым адыррақәа рыла, 200 нызқьҩык инадыркны 500 нызқьҩык рҟынӡа аԥсуаа рҭоурыхтә ԥсадгьыл анҭыҵ инхоит. Аҳәаанырцә инхо аԥсуа диаспора раӷьырак XIX-тәи ашәышықәсазы мчыла зыԥсадгьыл иахцаз ҳџьынџьуаа рхылҵшьҭрақәа роуп.
Аԥсуаа ркультуреи рытрадициатә бзазареи
Аԥсуаа ҳазхылҵыз ажәлар амегалиттә культура аԥҵаҩцәас иԥхьаӡоуп (амегалитқәа – ацаҟьа дуқәа ирылху аргыларақәа – аред.) Мраҭашәаратәи Кавказ, ҳера ҟалаанӡа III-тәи азқьышықәсазы иҿиоз. Ҳера ҟалаанӡа I-тәи азқьышықәса алагамҭазы аиха ахархәашьа рҵеит, ҳера ҟалаанӡа VIII–VII-тәи ашәышықәсазы адунеиаҿы егьырҭ ажәларқәа раԥхьа аиха аҟаҵашьеи аус адулашьеи зҵаз иреиуоуп.
Аџьаз иалху аихақәа, ихьшәоу аџьаз аамҭа
Аԥсны Аҳәынҭқарратә Музеи /Наала Аҩӡԥҳа
Аџьаз иалху аиха, афрагмент, ихьшәоу авџьаз аамҭа
Аџьаз иалху аҟама афрагмент, ихьшәоу аџьаз аамҭа
Адунеи аиҿкаашьазы аԥсуаа ирымаз ргәаанагара зеиӷьыҟам ала ианыԥшуеит аишьцәа Нарҭаа ирызку аԥсуаа рфырхаҵаратә епос. Адунеитә фольклор ижәытәӡатәиу абаҟас иԥхьаӡоу Нарҭаа репос – ауааԥсыра зегьы еицыртәу литературатә ҭынха мацарам, аԥсуа жәлар рҭоурых злаҭуҵааша хыҵхырҭа дууп. Ари аепос ахь иаҵанакуа аҳәамҭақәа рҟны иаарԥшуп ажәлар рсоциалтә-економикатә, ркультуратә ҿиара еиуеиԥшым аетапқәа: аматриархат аамҭа инаркны акласстә еизыҟазаашьақәа рышьақәгылара аҟынӡа.
«Нарҭаа рҳәамҭақәа» иану асахьа, Леуарса Быҭәба
Аԥсны ахаангьы иаԥымызт атәра, адгьыл еснагь анхацәа иртәын. Амхәырсҭақәа ҭаацәала доусы ртәқәа рыман. Абнақәеи архақәеи зегьы еицырзеиԥшын. Асоциалтә еиҩшара ыҟан, аха адгьыл зегьы аҳцәа иртәны ҳәа иҟамызт, анхацәа дара рыдгьыл иқәаарыхуан. Абжьарашәышықәсазы атәыла ауааԥсыра раӷьыраҩык анхацәа ракәын. Иара убри аан аҭауадцәеи анхацәеи ахәԥҳара рыбжьан, аҭауад ихшара анхацәа дриҭон, рыҩнаҭаҿы драаӡарц, аҵас-ақьабз идырҵарц.
Жәытә-натә аахыс аԥсуаа арахәааӡареи, ашьхааӡареи, адгьыл ақәаарыхреи рнапы алакын. Ацәеи амҿи аус рыдулашьа рдыруан, иӡахуан, ихахон, анышәаԥшь ркуан, ачысмаҭәа ҟарҵон. Аха убри аан урҭ ахәаахәҭра иадҳәаламызт, раарыхра, ма раалыҵ аҭиира хьымӡӷыршьон, аибашьра-фырхаҵарала иааиуа ажәлар рзы уи иаԥсам усуп ҳәа рыԥхьаӡон. Аԥсуаа рынхамҩа аԥсабаратә ҟазшьа аман.
Асахҭан хчы
Ақәҵатәы, ареконструкциа
Ахьтәы рахәыцла аӡахышьа, XIX-тәи ашәышықәса аиҩшамҭа
Инапылаҟаҵароу ауарҳал, афрагмент
Итрадициатәу аԥсуа орнамент зну, инапылаҟцароу ампахьшьы, афрагмент
Аԥсны – наџьнатә аахыс аҩыҟаҵара ахьҿиоз адунеи аҭыԥқәа иреиуоуп. Араҟа аҩы ҟарҵо иалагахьан ҳера ҟалаанӡа акыр азқьышықәсақәа раԥхьагьы. Абри дыршаҳаҭуеит археологиатә ԥшаарақәа. Ҳера ҟалаанӡа III-II азқьышақәсақәа раан иргылаз адольменқәа (амегалиттә культура аргыларақәа – аред.) рҟны иԥшааз аирыӡқәа ажь агәаӷьқәа рҭаԥсан. Гәдоуҭа азааигәара ишьҭоу Бамбоура ақыҭаҿы иԥшааз аџьазтә статуетка – аԥаҭхь зку ауаҩы исахьа аман, иара аныҟаҵаз аамҭа ҳәа ишьақәдыргылеит ҳера ҟалаанӡа II-тәи азқьышықәса.
Аԥсуаа рынхарҭақәа, рмилаҭтә маҭәа, рчысхкқәа
Жәытә-натә аахыс аԥсуаа иахьааҳаракыз ахәқәа рҿы нхарҭа ҭыԥс иалырхуан. Аҩны дыргылон агәара ҟьаҟьа ду агәҭаны, уи иацәыхарамкәа идыргылон егьырҭ анхамҩатә хыбрақәа, ажәбоура, акәтыҵра, аца, аказарма уҳәа. Амхәырсҭақәеи, абаҳчеи, ашьхымзагәареи зегьы аҩны иазааигәан. Аԥсуа игәараҭа ахаҿра иахьанӡагьы аҽамԥсахыцт: ақалақь уналсны амҩаду уаныланы уҿынаухар, ана-ара аҳаракырақәа рҿы улаԥш нарықәшәоит аҩнқәа.
Аҩны адәахьала, Анхәа ақыҭа
Аҷандара ақыҭ
Иахьатәи аԥсуа гәараҭа, ақыҭа Дәрыԥшь
Атрадициатә нхарҭақәа – быцала ишышны ишьҭыху, аҭырас хыбра змоу аҩнқәеи аԥацхақәеи роуп. Аԥацха хәыҟаҵарҭас иҟан, агәҭаны ахәшҭаарамца еиқәын, архнышьна ахакнаҳан. Ахәшҭаара еснагь иԥшьоу аҵакы аман аԥсуаа рҿы. Аҩажәатәи ашәышықәса аиҩшамҭазы аԥсуаа идыргыло иалагеит ашьаҟақәа ирықәгылоу аӷәтәы ҩнқәа – акәасқьақәа. Ас еиԥш иҟаз аҩнқәа аҟауар ала ирхыбуан, аҩны ауразоуроу абарҵа аҿаркуан, амҿы ҭаԥҟаны идырԥшӡон.
Аҩны арԥшӡара ахкқәа
Итрадициатәу ахацәа рымаҭәа шьақәгылан абарҭ ашәҵатәқәа рыла: акәымжәы, акаба, ашьамхы аҩахыс иҭбааз аиқәа, ауапа, ахҭырԥа ма ахылԥарч, амаҟа, нас уи иадҳәалаз аҟама.
Анхаҩы ишәҵатәы аҩны иҟаҵоу аласа иалхны, напыла иҟаҵоу абамбатәы ҳәынҵәрақәа ҿаҵаны. XIX-тәи ашәышықәса
Инапылаҟаҵароу аԥарда
Аҳәса аҵкы ршәырҵон, агәы дырԥшӡон еиврыԥххаа еибаркыз ачаԥразқәа рыла. Анҭыҵга ҵкы дырԥшӡон араӡны маҟала.
Аҳәса маҭәа, ареконструкциа
Ахацәа рымаҭәа
Аԥсуа милаҭтә чысхкқәа даара ибеиоуп. Ихадоу аԥсуа чыс – аџьықәреи шылала ируа абысҭа ауп, уи иадыркылоит еиуеиԥшым ацыфақәа: ашә, акәац, акәтыжь, акәтаӷь, уи зегь зхьыршьуа – аҟәыд, асызбал, арашых-сызбал, ахарҵәы-сызбал, ачаԥақәа. Ачысхкқәа шамахамзар зегьы аиаҵәареи, аххылақәеи рыла идырхаауеит, зегь реиҳа ахархәара змоу –апырпыл иалырхуа аџьыка ҟаԥшь ауп.
Алашарбага, афрагмент
Аихатәы ԥсынгьари, арыҭәа, аиаҳәа, аихатәы кыгақәа – аԥса аӡрыжәразы ахархәара змаз
Абаза жәлар
Аԥсуаа хылҵшьҭрала зегь реиҳа ирзааигәоу ашәуаа роуп, рхы иазырҳәоит «абаза» ҳәа. XIV-тәи ашәышықәсанӡа абазақәа нхон аҩада-мраҭашәаратәи Амшын Еиқәа аҿықәан. Абазақәа рабдуцәа Кавказ ашьхарахь еихо иалагахьан VI-тәи ашәышықәса инаркны. Уи зыхҟьаз ҳәа еиуеиԥшым амзызқәа рыӡбахә рҳәоит: VI-тәи ашәышықәсазтәи византиааи аџьамцәеи реибашьрақәа, VIII-тәи ашәышықәсазы арабцәа рқәылара, аҭаҭар-монголцәа ржәылара, уи ашьҭахь аԥсуа аҳра аилаҳареи, анаҩс XIII-тәи ашәышықәсазы аҳрақәеи аҭауадцәеи дара-дара реибашьрақәа.
Абаза ҭыԥҳаҵәа, Ҟәыбинатәи аобласт, ақыҭа Биберды, 1870—90—тәи ашықәсқәа
Д.И. Ермаков ифотосахьа
Абазақәа нхо иалагеит аӡиасқәа Лаба, Уруп, Зеленчук хәыҷи, дуи, Ҟәыбина рыԥшаҳәақәа рҟны. Иахьазы ижәпаҩны инхоит Ҟарачы-Черқьессктәи Ареспублика абарҭ ақыҭақәа рҟны: Гәымлоуқыҭ, Ҟәыбина, Ԥсыж, Ҟара-Пагәа, Ельбырӷан, Инџьықь-Ҷкәын, Ҭапанҭа, Абаза-Ҳабла, Мало-Абазинск, Хәажә ду, Хәажә хәыҷы, Аԥсуа, Кәаидан. 2010 шықәсазы имҩаԥгаз Урыстәылазегьтәи ауааԥсыра реиқәыԥхьаӡа алҵшәақәа рыла, абазақәа 43 нызқьҩык ыҟоуп.
Ашәуа қыҭа Зеленчук-Лоу 1890-тәи ашықәсқәа (иахьатәи Инџьықь-Ҷкәын, Ҟарачы-Черқьесиа)
Италиатәи аныҟәаҩ Карла Серена Аԥсны лаҭаара аан, аԥсуа мҩаԥгаҩцәа дрыцны.
Ашәҟәы «Аԥсныи аԥсуааи урыстәылатәи апериодикаҿы» аҟынтә
Еицаҳзеиԥшу абызшәеи, еигәыцхәу абызшәақәеи
Аԥсуааи абазақәеи – ижәытәӡатәу жәларуп, урҭ зыршаҳаҭуа акакәны иҟоуп дара рбызшәа архаикара. Хә-нызқь шықәса раԥхьа аԥсуа-адыга жәларқәа еицырзеиԥшыз абызшәа х-махәҭакны еиҿыҵит: аԥсуа бызшәа, адыга бызшәа, аубых бызшәа. Ажәытә аԥсуа бызшәа адиалектқәеи ацәажәашьақәеи рацәаны иаман. Хәыҷы-хәыҷла цәажәашьак змаз, иаҳа еизааигәаны инхоз ахылҵшьҭрақәа дара-дара рҽеидыркылон, аҳрақәа аԥырҵон. Ус ишнеиуаз, VIII-тәи ашәышықәсазы дара зегь еидыланы иаԥырҵеит аҳәынҭқарра – Аԥсуа аҳра. Убас ишьақәгылеит еизаку аԥсуа жәлар, еизаку аԥсуа бызшәагьы ҿио иалагеит.
Абазақәа, Муса Габулов (арыӷьарахьала актәи) иқыҭауаа дрыцны, Ҟәыбинатәи аобласт, ақыҭа Биберды, 1870—90-тәи ашықәсқәа
Ашьха анхыҵ ицаз аԥсуа хылҵшьҭрақәа Аԥсныи дареи ԥсабаратә ҳәаас ирыбжьаз Кавказ ашьха ҳаракырақәа ракәын. Уи абзоурала абаза жәлар хазы рышьақәгылара алыршахеит, убас хазы иҿион абаза бызшәагьы. Аҭҵааҩцәа ишазгәарҭо ала, абаза бызшәа ашьхарыуа диалект иаҳа аԥсшәа иазааигәоуп. Убри азыҳәан ирыԥхьаӡоит, ари адиалект ныҟәызго ашьхарыуаа, ҭаԥанҭаа раҵкыс иаҳа ихьшәаны Аԥсны иқәҵны ицеит ҳәа.
Ашәуа кәымжәи акабеи
Аетнографиатә музеи Бибарқыҭ
Аԥсуаа абазақәеи рдинхаҵара
Абазақәа иахьатәи аамҭазы асуниттә ҟазшьа змоу амсылманра ныҟәыргоит. Аԥсуаа реиҳараҩык ракәзар – иқьырсианцәоуп. Аха аҩ-жәларык иахьа уажәраанӡагьы атрадициатә нцәахаҵара ааргоит. Иаҳҳәап, аԥсуааи абазақәеи анкьатәи аамҭақәа рзы аҵлақәа анашанатә мчы рымоуп ҳәа харҵон. Аҵак ҷыда рыман аԥсабаратә цәырҵрақәа, адыд-амацәыс реиԥш иҟаз. Иҟан, иахьанӡагьы еиқәхоуп анцәахәқәа рсистема, иаҳҳәап, Ажәеиԥшьаа – ашәарыцареи абнатә ԥстәқәеи аԥсаатәқәеи рынцәахәы, Афы – адыд-мацәыс анцәахәы, Џаџа – аарыхра, аҽаҩра анцәахәы, Арышна – аӡахреи ахахареи рынцәахәы, Ӡаҳкәажә уҳәа убас ирацәаҩны.
Абазақәа рыбзазара аҷыдарақәаки, рнапҟазара ахкқәеи
Абазақәа адгьылқәаарыхреи арахәааӡареи рнапы алакын. Аԥсуаа реиԥш шьхацан арахә ашьхарахь иргон, уа ирбон. Ашәуаа рбаҳчақәа рҿы ирызҳауан аҵәаҵлақәа, аҳаҵлақәа, абгыӡра, акаҵахәыр, араса. Ашьхааӡара араҟагьы хадара зуаз акакәын.
Акерамикатә хмыҷыр.Абжьаратә шәышықәсақәа. Ақыҭа Ельбырӷан азааигәара иԥшаауп
Акерамикатә мкьаҭ. Инықәырԥшны 2000 шықәса ахыҵуеит. Санкт-Петербургтәи аҵарауаа-археологцәа ражәақәа рыла. ҞЧА Ашәуа раион аҟны игылоу Ахан Адиух ашьапаҿы иԥшаауп
Алу, ахаҳәқәа ирылху 18-тәи ашәышықәса
Аҳәса рнапы ианын ацәеи ауаса хәыи аус рыдулара. Ахацәа – амҿи, аихеи, ахаҳәи аус рыдырулон. Ҳаҭыр рықәын ажьицәа, урҭ абџьаргьы ркәон – аҟамақәеи аҳәақәеи.
Адырды 19-20-тәи ашәышықәса
Аџьазтә шәышықәсахьы иаҵанакуа аҳәса рырԥшӡагақәеи адыргақәеи. Абжьарашәышықәсазтәи аибашьыгатә еиха афргамент. Иԥшааит Аетнографиатә музеи Бибарқыҭ адиректор Муҳамед Тыкәа, ақыҭа Ельбырӷан азааигәара
Ашәуаа рытрадициатә нхарҭақәа – ишышны иҟаҵаз аҩны аазыгьежьқәа ракәын. XIX-тәи ашәышықәса анҵәамҭазы идыргыло иалагеит аӷәтәы ҩнқәа, аихатәы хыбра рыҭаны. Агәараҭа иҭагылан акы, ма ҩба-хԥа ҩны, урҭ руакы асасцәа ирызкын, иара убас анхамҩатә хыбрақәа.
Ақәчага аишәа
Аҟәыдыршьшьыга
Ашәуаа рмилаҭтә чыс беиоуп акәац лыхқәеи, акәтыжьи аԥсаатә жьи рыла, ирацәоуп иара убас ахшхырҵә, ауҭраҭыхқәа ирылху афатә хкқәа. Еицырдыруеит итрадициатәу абаза чыс «кәтыжьӡырӡа» – акәтыжь чаԥаны.
Аԥсуааи абазақәеи шәышықәсала рхатәы милаҭтә культура аԥырҵон, уи иахьа уажәраанӡагьы аиқәырхара рылшеит. Иахьатәи аглобализациа аамҭазы ицәырҵит ахеиқәырхареи амилаҭтә культуреи рыҿиара иаԥырхагоу ашәарҭара ҿыцқәа.
Адиаспора Санкт-Петербург
Абаза жәлар рхаҭарнакцәа раԥхьатәи реиԥылара мҩаԥысит Санкт-Петербург
Санкт-Петербург инхо аԥсуа-абаза диаспора реиԥылара раԥхьаӡа акәны имҩаԥысит АААК аԥшьгарала.
Адунеизегьтәи аԥсуа-абаза конгресс аԥшьгарала еиҿкааз аԥсуа-абаза милаҭ рхаҭарнакцәа реиԥылара раԥхьаӡа акәны Санкт-Петербург имҩаԥысит амҽыша, абҵара 11 рзы.
Витали Лазариа, Боча Аџьынџьал, Игор Ахба Санкт-Петербургтәи аԥсуа-абаза диаспора реиԥылараҿы
Санкт-Петербург иҟоу ҞЧА есымшатәи ахаҭарнак Шамил Курбанов
АААК Иреиҳаӡоу ахеилак ахантәаҩы ицхырааҩ Кан Ҭаниа
Кан Ҭаниа, Шамил Курбанов, Мураҭ Мыкәа, Аҳмаҭ Аппаков Санкт-Петербургтәи аԥсуа-абаза диаспора реиԥылараҿы
Икоммерциатәым аилазаара «Алашара» анапхгаҩы Мураҭ Мыкәа
Санкт Петербург иҟоу АААК аофис ауснагӡатә диерктор Михаил Калинкини иԥшәмаԥҳәыс Иринеи
Аиԥылара далахәын Урыстәылатәи Афедерациаҿы иҟоу Аҭакзыԥхықәу, Азинмчра нагӡа змоу Аԥсны Ацҳаражәҳәаҩ Игор Ахба. Иара ииҳәаз игәаанагарала, ас еиԥш иҟоу аиԥыларақәа аԥсуа-абаза диаспора реидкылара иацхраауеит, уажәы иахьымҩаԥысыз Санкт-Петербург ақалақь аҿы мацара акәымкәа, адиаспора ахьынхо егьырҭ атәылақәа рҟынгьы.
«Даараӡа исгәаԥхеит. Аристцәа ҿарацәа срыцықәланы скәашар сҭаххеит. Зегь шьахәны еиҿкаан, иазхәыцын. Насыԥ сымоуп абас еиԥш ахҭыс хазына сахьалахәыз», – иҳәеит Ацҳаражәҳәаҩ.
Игор Ахба инаҵшьны иазгәеиҭеит, аԥсуа-абаза жәлар рбызшәеи, ркультуреи, рытрадициақәеи рыхьчараҿы, иара убас Аԥсны иазку иҵабыргу аинформациа адуеи аларҵәараҿы АААК инанагӡо ароль хада.
Санкт-Петербург иҟоу Ҟарачы-Черқьессктәи Ареспублика есымшатәи ахаҭарнак Шамил Курбанов, ари ахәылԥаз иаҭааз иакәзаргьы, аиԥш зеиԥшу аиԥыларақәа аҵак ду рымоуп ҳәа азгәеиҭеит.
«Урҭ хымԥада имҩаԥгалатәуп, ҳауаажәлар лассы-лассы еибабаларц азы, иааигәаны еибадырырц, доусы дзакәу, дзызҟазоу ааирԥшырц азы. Ҳаицгәырӷьаларц азы абас ҳаиқәшәалароуп», – ҳәа иажәа хиркәшеит Курбанов.
Абри ахҭыс иазку афотолента ахәаԥшра >>
ҞЧА иҟоу зхала зхы ҳәаақәызҵо, икоммерциатәым аилазаара «Алашара» анапхгаҩы Мураҭ Мыкәа иазгәеиҭеит, аԥсуа-абаза жәлар рхаҭарнакцәа адунеи ду иԥсаҟьаны ишалаԥсоу, урҭ реидкыларазы ашьаҿа ӷәӷәақәа шыҟаҵатәу.
«Ажәлар еидаҳкылар ҳҭахызар, еицны иҿиаларц, рҿаԥхьа ицәырҵуа апроблемақәа рыӡбалартә иҟаларц азы, усҟан адунеи зегь иалаԥсоу ҳажәлар еидкылатәуп. Абра уаха ҳахьыҟоу ҳгәы иазҳауеит, агәахәара ду ҳнаҭоит ҳашьцәа абас еиԥш аҵак ду змоу аиԥылара ахьеиҿыркааз», – ҳәа иҳәеит иара.
Саид Қриа Санкт-Петербург имҩаԥысыз аԥсуа-абаза диаспора рыхәылԥаз аҟны
Артистцәа Андро Гукасиан, Артур Оганесиан Владислав Рашкови Санкт-Петербургтәи аԥсуа-абаза диаспора реиԥылараҿы
Адыгатәи акәашаратә ансамбль «Нарҭ» Санкт-Петербург имҩаԥысыз аԥсуа-абаза диаспора рыхәылԥаз аҟны
Аиԥылара иаҭааит аҿар рацәаҩны, еиҳаракгьы Санкт-Петербургтәи иреиҳау аҵараиурҭақәа рыстудентцәа, абаза жәлар рхаҭарнакцәа. Зегьы иазгәарҭон ахәылԥаз иамаз ацәаҩа ҷыда.
«Питер амра маҷны иԥхоит. Убри аҟнытә ас еиԥш иҟоу аиԥыларақәа уанрылахәу, Аԥснытәи амра абараҟагьы иԥхошәа угәы иабоит. Ҳхеибамыршҭлароуп, ҳаицхыраалароуп – ҳәа азгәалҭеит Аԥснытәи иааз астудент Арина Ҷкадуаԥҳа.
Санкт-Петербург инхо аԥсуааи абазақәеи абас мҽхакы ҭбаала имҩаԥысыз раԥхьатәи реиԥылара иалахәын 120-ҩык ауааԥсыра
Аибадырреи аиҩызахареи: Санкт-Петербург аԥсуааи абазақәеи реиԥылара шымҩаԥысыз
Асасцәа – Санкт-Петербург инхо аԥсуааи абазақәеи раԥхьатәи реиԥылара иаҭааз
Ахәылԥаз ахь иааит зынӡа иқәыԥшқәоу ҳџьынџьуаагьы
Аныҳәа иалахәыз ахәыҷқәа ԥсыуала икәашеит
Мактина Шьакаиа-Тлехуговеи Ҭемыр Тлехугови Санкт-Петербургтәи аԥсуа-абаза диаспора реиԥылараҿы
Адаул асҩы қәыԥш Саид Қриа дықәгылоит Санкт-Петербург инхо аԥсуааи абазақәеи раԥхьатәи реиԥылараҿы
Аиԥылара амҩаԥгаҩ Лина Егзакь абаза бызшәала ашәа налыгӡоит
Аконцерт аҿы аԥсуа, абаза ашәақәа рҳәон. Афото аҟны: Аԥснытәи ашәаҳәаҩ Линда Хышԥҳа
Ансамбль «Нарҭ» рықәгылара
Ансамбль «Нарҭ» иалоу аҭыԥҳацәа адыга жәлар рыкәашара нарыгӡоит
Адыга кәашаратә ансамбль «Нарҭ» ақәгылара
Ахәылԥаз иаҭааз асасцәа Амина Паштова, Мадина Егзакь
Асас хәыҷы ачысқәа ргьама ибоит
Аиԥылара иалахәыз ахәыҷқәа рыбжеиҳараҩык милаҭ маҭәала еилаҳәан
Урыстәыла иҟоу Аҭакзыԥхықәу, Азинмчра нагӡа змоу Аԥсны Ацҳаражәҳәаҩ Игор Ахбеи аԥсуа шәаҳәаҩы Ана Агрԥҳаи
Агәаҳәара змаз зегьы иҷыдоу анкета харҭәааны Аконгресс иалалар рылшон
Ахәылԥаз иаҭааз Аԥснытәи астудент Арина Ҷкадуаԥҳа аиԥыларазы лгәаанаара лҳәоит
Адунеизегьтәи аԥсуа-абаза конгресс аԥшьгарала еиҿкааз Санкт-Петербург инхо аԥсуа-абаза жәлар рхаҭарнакцәа реиԥылара раԥхьаӡа акәны имҩаԥысит амҽыша, абҵара 11 рзы.
Санкт-Петербург инхо аԥсуааи ашәуааи абҵара 11 рзы еиԥылеит, еибабарц, иаҳа ибзианы еибадырырц, анаҩсгьы иааигәаны еиҿцааларц азы. Абас еиԥш зымҽхак дуны имҩаԥысуа раԥхьатәи еиԥыларан ари. Аиԥылара иалахәын 120-ҩык инареиҳаны ауааԥсыра.
Абри атәы еиҳа инарҭбааны>>
АААК Иреиҳаӡоу ахеилак ахантәаҩы ицхырааҩ Кан Ҭаниа еизаз ирзеиҭеиҳәеит аиԥылара хықәкы хадас ишамоу – Санкт Петербург инхо аԥсуа-абаза жәлар рхаҭарнакцәа реибадырреи, аимадара рыбжьаҵареи. Кан Ҭаниа иазгәеиҭеит ари ахықәкы шынагӡоу, ишазгәаҭоу анаҩстәи аимадареи аиҿкаара ҿыцқәа раԥҵареи рзы агәҭакқәа.
Аиԥылара аҳәаақәа ирҭагӡаны имҩаԥысыз аконцерт аҟны иқәгылеит Санкт-Петербург инхо аԥсуа-абаза артистцәа, аратәи адыга кәашаратә ансамбль «Нарҭ».
АААК иаарту Адискуссиатә клуб ӡырнагеит
Раԥхьатәи афестиваль "Абаза": атрадициа бзиа ахыҵхырҭақәа
Аконгресс ахаҭарнакцәа Тҟәарчал араион ауааԥсыра ирԥылеит
Адунеизегьтәи аԥсуа-абаза конгресс ахаҭарнакцәа Тҟәарчал араион ауааԥсыра ирԥылеит ахаша, абҵара 14 рзы.
АААК ахаҭарнакцәа абҵара 14 рзы Тҟәарчал араион иаҭааны еиҿыркааит, иагьымҩаԥыргеит аҭыԥантәи ауааԥсыра рԥылара, ирзеиҭарҳәеит Аконгресс аӡбахә, уи аусура ахықәкқәеи ахыдҵақәеи зеиԥшроу.
Аконгресс ауснагӡаратә маӡаныҟәгаҩ Инар Гыцба имҩаԥигоз апрезентациаҿы иазгәеиҭеит АААК аусура ахырхарҭақәа ишыруаку – ақыҭаҿы инхо ауааԥсыра рыԥсҭазаара аиӷьтәра. Иара еиҭеиҳәеит убасгьы Аконгресс аилазаашьа зеиԥшроу, уи ԥхьаҟатәи гәҭакқәас иамоу ртәы.
Аконгресс ауснагӡаратә маӡаныҟәгаҩ Инар Гыцба
Аиԥылараҿы дықәгылеит иара убас Аконгресс Иреиҳаӡоу ахеилак алахәыла Виачеслав Чрыгба. Иара ҷыдала иазгәеиҭеит, Аконгресс политикатә еиҿкаарам, ҳажәлар иаԥырҵаз еиҿкаароуп ҳәа.
«Иреиҳау хықәкыс иҟоу – аглобализациа аамҭа аламӡра ауп, ҳбызшәеи ҳкультуреи реиқәырхара ауп», – иҳәеит Чрыгба, иагьациҵеит Аконгресс амчала адунеи иалаԥсоу аԥсуа-абаза жәлар рхаҭарнакцәа зегьы реидкылара шалшо, иҵегь аус бзиақәа рацәаны рынагӡарагьы шыҟало.
Аиԥылараҿы иӡырган АААК аинформациатә портал. Аинфопортал апресс-маӡаныҟәгаҩ Саид Барганџьиа еиҭеиҳәеит асаит аҟны ишҭыҵуа Аконгресс аусура иазку ажәабжьқәа, иара убас аԥсуа-абаза милаҭ рыԥсҭазаашьеи, ркультуреи, рҭоурыхи, ретнографиеи ирызку аматериалқәа. Арҭ анҵамҭақәа ирымоу аинформациатә ҟазшьа инаваргыланы, хықәкыс ишрымоу Аԥсны абзиаӡбахә адунеи аларҵәара.
Иҭыҵуа аматериалқәа зегьы ф-бызшәак рыла ишқьыԥхьхо: абаза бызшәа, аԥсшәа, аурысшәа, аҭырқәшәа, англыз бызшәа, араб бызшәа рыла. Иахьазы асаит хә-бызшәак рыла аусура иалагахьеит, араб бызшәатә версиа макьаназы аус адулара иаҿуп, уигьы хара имгакәа иаартхоит.
Барганџьиа еизаз ирзеиҭеиҳәеит апортал аҟны аҽҭаҩра иунаҭо алшарақәа ртәы.
«Изҭаху зегьы апортал аҟны рыҽҭарҩыр рылшоит, уа еизгоу ахархәаҩцәа рбаза ҭырҵаар ҟалоит, уи абзоурала аԥсуа-абаза етнос ахаҭарнакцәа адунеи ҭыԥс иахьынхозаалак рыԥшаара улшоит», – ҳәа азгәеиҭеит АААК апресс-маӡаныҟәгаҩ.
Аиԥылараҿы иқәгылеит АААК аҟны иаԥҵоу Аҿар рхеилаки, Аҳәса рхеилаки рнапхгаҩцәа. Убас, Аҿар рхеилак анапхгаҩы Леван Торчуа еиҭеиҳәеит Аконгресс аусура дахьалахәу иара хаҭала иинаҭаз ацәаныррақәа ртәы.
«Сара Аконгресс ахь сааит егьырҭ реиԥш «аԥеиԥш лаша аргыларазы», аха сгәы иаанагон, сара сҭыԥ хәыҷуп, хаҭалатәи слагала маҷхоит ҳәа. Аха нас лассы еилыскааит, Аконгресс аҿы уанааи, раԥхьаӡа иргыланы уазусҭахарц иуҭаху шалхтәу: аус зуа амеханизм ду аҟны абру хәыҷык уаҩызахо, мамзаргьы ҳтәылаҿы аԥсҭазаара аиӷьтәра иазынархоу амеханизм ахаҭа аус азыруа уакәхо. Абри аҩбатәи алсхит сара. Уи дарбанзаалак иара иҭыԥ аҿы иҟаиҵалар илшоит, доусы иҩны-игәараҭа ахаҿра арԥшӡара инаркны иқыҭа ма иқалақь рҟны аԥсҭазаара аиӷьтәра аҟынӡа», – ҳәа азгәеиҭеит Торчуа.
АААК ахаҭарнакцәеи Тҟәарчал араион ауааԥсыреи реиԥылара
Тҟәарчал араион ауааԥсыреи Аконгресс аусзуҩцәеи реиԥылара
АААК аҟны иаԥҵоу Аҳәса рхеилак анапхгаҩы Гета Арӡынԥҳа иалылкааит ахеилак аусура ахырхарҭа хадақәа.
Раԥхьаӡа иргыланы, Аԥсны иахьаҵанакуа активра аазырԥшуа аҳәсақәа реидкылара, анаҩс Аԥсны анхарҭа ҭыԥқәа зегьы рҟны АААК аҳәса рхеилак араионтә ҟәшақәа раартра. Нхарҭа ҭыԥцыԥхьаӡа ахатәы «тәылауаҩшәҟәы» азырхиахоит, уи лшарақәас иамоу, аекономика арҿиаразы мчхарас иамоу зныԥшуа ҳәа еиҭалҳәеит Арӡынԥҳа.
Тҟәарчал араион ахада Аида Чачхалиаԥҳа излалԥхьаӡо ала, аиԥылараҿы излацәажәаз аидеиақәеи ахықәкқәеи хымԥада аԥсҭазаара иаларҵәахоит.
«Ҳара аҿар бзиа ҳамоуп, иҳамоуп иара убас активра аазырԥшуа аҳәсақәагьы, урҭ адгылара арҭалоит ас еиԥш иҟоу ахеилакқәа инарыгӡо аусқәа», – лҳәеит лара.
Аиԥылара анхыркәшаха, изҭахыз зегьы, иҷыдоу анкета харҭәааны, Аконгресс иалалар рылшон. АААК ҿыц иалалаз руаӡәы – Тҟәарчал ақалақь аҟны инхо Анжела Дарчан аҽны илбаз-илаҳаз шлыдылкылаз ҳзеиҭалҳәеит.
«Адунеи еиуеиԥшым акәакьқәа рҟны шәнызқьҩыла ҳашьцәеи ҳаҳәшьцәеи нхоит, убри аҟнытә гәахәара дууп урҭ реидкылара зылшо, насгьы ақыҭатә ԥсҭазаара аиӷьтәра иазықәԥо абас еиԥш аиҿкаара ӷәӷәа ахьаԥҵахаз», – лҳәеит лара.
Адунеизегьтәи аԥсуа-абаза конгресс ахаҭарнакцәеи Тҟәарчал араион активистцәеи реиԥыларала ихацыркхеит Аԥсны араионқәа зегьы рҟны зымҩаԥгара азгәаҭоу аиԥш зеиԥшу аиԥыларақәа. Ари аҩыза аиԥыларақәа еиҿкаахоит Аԥсны ақалақьқәеи араионқәеи зегьы рҟны Аԥсны ауааԥсыра Аконгресс аӡбахә рзеиҭаҳәаразы, иара Аконгресс аилазаарахь, уи аусурахь алахәцәа ҿыцқәа рыдаԥхьаларазы.
Аԥсныи Ҟарачы-Черқьесиатәи Ареспубликеи рҿы ихыркәшахеит Мусса Егзакь ицхыраарала еиҿкааз аиқәԥаразы аицлабрақәа
АААК Иреиҳаӡоу ахеилак ахантәаҩы Мусса Егзакь ицхыраарала Аԥсныи Ҟарачы-Черқьесиеи имҩаԥысыз зхы иақәиҭу аиқәԥаразы аицлбарақәа реихшьаала ҟаҵоуп.
Абҵара 28 рзы Гәдоуҭа ихыркәшахеит Мусса Егзакь ихьӡ зху зхы иақәиҭу аиқәԥаразы VII-тәи атурнир, Ҟарачы-Черқьесиа аиԥш зеиԥшу аицлабрақәа мҩаԥнагеит аспорттә клуб «Абаза». Арҭ аспорттә еицлабрақәа аҩбагьы рымҩаԥгара алыршахеит Адунеизегьтәи аԥсуа-абаза конгресс Иреиҳаӡоу ахеилак ахантәаҩы Мусса Егзакь иҟаиҵаз афинанстә цхыраареи адгылареи ирыбзоураны.
Мықәашҭаҿы имҩаԥысит есышықәсатәи аҽырхәмаррақәеи аҽырыҩреи
Мусса Егзакь ихьӡала зхы иақәиҭу аиқәԥаразы атурнир Аԥсны имҩаԥысуеижьҭеи быжь-шықәса ҵуеит. Иара еснагь жәларбжьаратәи аҩаӡара аманы имҩаԥысуан: уи иалахәын Ҟабарда-Балкариантә, Ҟарачы-Черқьесиантә, Чечентәылантә, Даӷьсҭанынтә, Краснодартәи атәылаҿацә, Ростовтәи аобласт уҳәа рҟынтә аспортсменцәа. Сынтәа атурнир иалахәыз аԥснытәи ақәԥаҩцәа мацара роуп, убри аҟнытә аицлабрақәа атәыла аҩныҵҟатәи астатус роуит.
Зхы иақәиҭу аиқәԥаразы Аԥсны Афедерациа ахада ихаҭыԥуаҩ, аспорттә клуб «Абаза» адиректор Леонид Боџьгуа иазгәеиҭеит сынтәа атурнир ишалахәыз акапантә категориақәа жәааи, ақәратә категориақәа ԥшьбеи рыла аспортсменцәа. Иааидкыланы Аԥсны араионқәа зегьы рҟынтә еицлабуан ҩышәҩык ақәԥаҩцәа.
«Ҳаспортсменцәа рыҩӡара даара иҳаракуп. Аӡәырҩы аҳамҭа дуқәа ирыԥсахахьеит. Иазгәаҭатәуп азыҟаҵаҩцәа рџьабаагьы, урҭгьы рыҩаӡара иахьынӡахәҭоу иҟоуп», – иҳәеит Боџьгуа.
Зхы иақәиҭу аиқәԥаразы Аԥсны Афедерациа ахада Рашь Хәытаба ари ахҭыс дахцәажәауа иазгәеиҭеит, атурнир еснагь еиԥш зеиӷьыҟам ала ишымҩаԥысыз.
Агәра шиго иҳәеит, атурнир есааира ахыԥша бзиа ишацлало, Мусса Егзакь Аԥсны аспорт аҿиаразы, хаҭалагьы зхы иақәиҭу аиқәԥара аганахьала иҟаиҵо ацхырааразы иҭабуп ҳәа иеиҳәеит.
Адунеи атәылақәа ирыланхо Абаза жәлар рхаҭарнакцәа еизеит амилаҭтә хәмаррақәа ирылахәхарц
«Акыршықәса раахыс ҳазыҟаҵаҩцәа руалафахәы рзишәоит, иаҭаху аспорттә маҭәахәқәа раахәараҿы ацхыраара ҟаиҵоит, лассы-лассы ҳақәԥаҩцәа афинанстә цхыраара риҭоит, жәларбжьаратәи атурнирқәа рҟны иқәгыларц азы», – ҳәа еиҭеиҳәеит Хәытаба.
Мусса Егзакь ихьӡ зху зхы иақәиҭу аиқәԥаразы атурнир аҟны аиааира згаз иранашьан ахраҿақәеи, амедалқәеи аҳаҭыртә бӷьыцқәеи.
Адунеизегьтәи аԥсуа-абаза конгресс Иреиҳаӡоу ахеилак ахантәаҩы Мусса Егзакь ицхыраарала абҵара 24 рзы Ҟарачы-Черқьесиа, аклуб «Абаза» имҩаԥнагеит зхы иақәиҭу аиқәԥаразы ахԥатәи арбагатә турнир.
Зхы иақәиҭу аиқәԥара аклуб «Абаза» ахада, иавтономтәу, икоммерциатәым аиҿкаара «Алашара» ақалақь Черқьесск иҟоу, зхы ҳәаақәызҵо аҟәша анапхгаҩы ихаҭыԥуаҩ Расул Чыкәа иҳаилиркааит, Мусса Егзакь зхаҿы дгылоу аспонсорцәа рыбзоурала, аспортсменцәа ашықәсынтәарак атәыла анҭыҵ еиуеиԥшым аицлабрақәа рхы шрыладырхәуа, ашықәс анҵәамҭазы арбагатә турнир шымҩаԥырго.
«Абри атурнир аҿы ҳара иааҳарԥшуеит шықәсык ала иахҵаз, ҳаизҳара ахьынӡаҳаракхаз», – иҳәеит иара.
Чыкәа еиҭеиҳәеит сынтәа атурнир шымҩаԥысыз Мусса Егзакь иқыҭа гәакьа Гәымлоуқыҭ аҟны: уаҟа уажәшьҭа аус ауеит ҳаамҭа иақәшәо Аспорт ахан, Егзакь ицхыраарала иргылаз.
«Уажәшьҭа Гәымлоуқыҭ Аспорттә хан хазына ҳазгылоуп, ара иҳаракӡоу аҩаӡара змоу аицлабрақәа рымҩаԥгара алшоит. Ахәыҷқәа рҭаацәарақәа ракәзар, иааины аицлабрақәа ирыхәыԥшлар рылшоит», – ҳәа ациҵеит Чыкәа.
Зхы иақәиҭу аиқәԥара аклуб «Абаза» еиҿнакааз ахԥатәи атурнир иалахәын 155-ҩык аспортсменцәа. Ҵыԥх иалахәыз 80-ҩык ракәын, сынтәа рхыԥхьаӡара ҩынтә рыла еиҳахеит, абасала иубартә иҟоуп атурнир ахыԥшра азҳара ишаҿу. Раԥхьаӡа акәны иара мҩаԥысит Черқьесск ақалақь, 2016 шықәсазы.
Аҟазара Ахаҭарақәа
Зыԥсы ҭоу алегенда Владимир Чкату
Билиаль Ҳасароҟәа ифото
Илегендартәу авокалтә-инструменталтә ансамбль «Абазинка» аԥҵаҩы Владимир Чкату 40 шықәса раахыс ижәлар рмузыкатә культура аҿиара дазааԥсоит. Иара иирамш – ԥхынҷкәын 6 аҽны АААК аинформацитә портал ишәгәаланаршәоит артист ирҿиаратә мҩа иазку реиҳа иналукааша ахҭысқәа.
Илегендартәу авокалтә-инструменталтә ансамбль «Абазинка» аамҭақәак рзы ауаа рацәа рыгәқәа хнахит: 1980-тәи, 1990-тәи ашықәсқәа рзы ансамбль иалахәыз амузыкантцәа Кавказ иқәынхо ажәларқәа шамахамзар зегьы ирдыруан. Ансамбль ақәгылара иаҟәыҵижьҭеи 20 шықәса шыҵуагьы, иахьагьы аӡбахә ргәалашәоит, бзиа ирбоит. Алегендартә ансамбль аԥиҵеит, еиԥмырҟьаӡакәагьы уи напхгара азиуан – Ҟарачы-Черқьессктәи Ареспублика Жәлар рартист, аҟазара зҽаԥсазтәыз аусзуҩ Хизир Чкату (Владимир – исценатә хьӡуп – аред.), зыжәлар рмузыкатә культура аҿиара 40 шықәса азызкыз.
Иара ихьӡ ауп изыдҳәалоу иахьатәи абаза естрада ашьақәгылареи, аизҳареи. Иара иҟазараҿы уамашәа иубаратәы еишьашәаланы еиқәыршәоуп афольклортәи, иахьатәи аамҭа иақәшәо амузыкеи. Иара иаԥиҵаз амузыкатә гәыԥқәа – хыхь зыӡбахә ҳҳәахьаз «Абазинкеи», агәыԥ «Абазгааи» акыр шықәса инеиԥынкыланы ауаа ргәы иҭымҵәо иаанхеит.
Авокалтә-инструменталтә гәыԥ «Абазинка» (арымарахьтә арыӷьарахь): Никәала Кьышьмахәа – електроуарӷан; Едуард Хачыкәа – абас-гитара; Фуад Џьандубаев – атруба; Муҳадин Абитов – аритм-гитара; Назир Чкату – адаул; Владимир Чкату – соло-гитара; Анатоли Науменко – асаксофон тенор. Черқьесск, 1979 шықәса
Владимир Чкату ихатә архив аҟнытә
Акласс аҟны зегьы реиҳа иԥхашьа-ԥхаҵо иҟаз аҷкәын хәыҷы
Хизир, ҳәарада, игәалашәоит раԥхьаӡа акәны асценахь данцәырҵ аамҭа. Аҵара ицызҵоз рыбла иабоз рызхаҵомызт: акласс аҿы зегь реиҳа иԥхашьаҩыз аҷкәын, уи аԥхашьара иахҟьангьы ашәаҳәара амаҭәар ала егьырҭ ирыҵахоз, 8-тәи акласс дыштәаз иаԥиҵоит авокалтә-инструменталтә ансамбль.
Владимир Чкатуи Едуард Хачыкәеи ашколтә ансамбль арепетициақәа раан. Ақыҭа Ԥсыж, Ҟарачы-Черқьесиа, 1968 шықәса
Уи 60-тәи ашықәсқәа ракәын – арок ианасакьаҳәымҭаз, илегендартәу агәыԥ «The Beatles» алаҵәара дуӡӡа анрымаз, аҿар рыҽкыдҟьа уахи-ҽни агәыԥқәа «Creedencе», «Animals», «The Rolling Stones» рашәақәа ахҩыларааз ианрышьҭаз, дара баша азыӡырҩразгьы рыԥшаара ус имаримызт усҟан. Дазхәыцуазма, ихаҿы изаагозма, аабатәи акласс аҵаҩы Чкату иаԥхьаҟа изыԥшу – асценатә хьӡы Владимир, зымҽхак ҭбаау азхаҵара Ҟарачы-Черқьесск анҭыҵгьы.
1971 шықәсазы Чкату дҭалоит Черқьессктәи амузыкатә ҵараиурҭа (уажәазы Аслан Дауров ихьӡ зхыу акультуреи аҟазареи рзы Ҟарачы-Черқьессктәи аколлеџь – аред.). Аҵара иҵон даараӡа игәаԥханы. Амузыкатә инструментқәа рыла ахәмаршьа ирласны игәникылон, аҵара ицызҵозгьы, ирҵаҩцәагьы уи уамашәа ирбон. Иҭацәу аамҭак иоургьы, уи ззикуаз ансамбль акәын: арепертуар алихуан, ашәақәа рзы амузыка еиқәиршәон, ақәгыларақәа иҽырзыҟаиҵон.
Аинтерес ду зҵоу акоуп, ансамбль «Абазинка», анаҩс агәыԥ «Абазгаа» ралахәцәа реиҳараҩык лахьынҵас иахьрымаз амузыкатә школк бзиа ахысра – Черқьессктәи амузыкатә ҵариурҭаҿы.
Арԥыс қәыԥш еиликаауан, ишыԥшаатәу, ишырҿиалатәу иара ихатә «ҟазаратә почерк», уи аҟны, ҳәарада, иаарԥшызароуп аамҭа иақәшәо аритм еиԥш, иара убас амилаҭтә кульутра иақәҿызҭуа амузыкагьы.
Чкату еиқәиршәоз аранжировкақәа даара пату рыман еицырдуруа Ҟарачы-Черқьессиа акомпозиторцәа рыбжьара – Аслан Дауров, Галинеи Абрек-Заури Гожеваа, Мусса Ионов, Каплан Турко, Марат Кочкаров уҳәа убас иҵегь амузыка аԥҵаҩцәа. Анаҩс Чкатуи дареи аус еицыруан.
Аиашьаратә жәлар рзы аҳамҭа
Аихьӡара закәу, артист иажәақәа рыла – ажәлар баша уашәақәа ианырзыӡырҩуа акәӡам, урҭ анраҳауа, даҽа бызшәак ала иуҳәазаргьы иангәныркыло – убри оуп ақәҿиараҵәҟьа. Иара даара игәы иаахәаны игәалашәоит, Ҟарачы-Черқьесск иахьнеиуазаалакгьы гәаартыла, иреигәырӷьаны ишырԥылоз. Есымша еизыргон азалқәа ҭәны. Ансамбль артистцәа еиеиԥшым абызшәақәа рыла ашәа рҳәон – абаза, аԥсуа, аурыс, аҟабарда, аҟарач бызшәа уҳәа.
Владимир Рамзан-иԥа знаалара мариоу уаҩуп, иацәажәарагьы даараӡа аинтрес аҵоуп. Ансамбль аҭоурых аҟнытә акыр аинтрес зҵоу, рацәаҩыкгьы ирзымдыруа ахҭысқәа игәалаиршәеит. Урҭ руак Аԥсны иадҳәалоуп.
70-тәи ашықәсқәа реиҩшамҭахь инеихьан, Аԥсны имҩаԥысуан Ҟарачы-Черқьессиа акульутреи аҟазареи рдекада. Ансамбль артистцәа ирыӡбеит аиашьаратә жәлар рзы ԥсышәала ашәак рҳәарц. Иалырхит жәлар рашәа «Азамаҭ». Ари ашәа еизаз рзы сенсациак иаҩызахеит, Аҟәатәи астадион еицҿакны «Абазинка» «бис» ҳәа ҩынтә-хынтә ирыԥхьо иалагеит.
Уи ашьҭахь, Чкату аԥсуа композиторцәа рашәақәеи, аԥсуа жәлар рашәақәеи ирзыҟаиҵаз аранжировкақәа иҷыдоу аҭыԥ ааныркылеит ансамбль арепертуар аҟны.
Ансамбльқәа «Аԥсны-67», «Абазинка» Акультуратә-спорттә фестиваль «Абаза». Черқьесск, Ҟарачы-Черқьесиа, 2015 шықәса
Агәыԥ «Абазгаа» Аԥсуа ҳәынҭқарратә филармониа асценаҿы. Аҟәа, 2009 шықәса
Владимир Рамзан-иԥа иахьагьы қәҿиарала аус рыциуеит еицырдыруа аԥсуа музыкантцәеи, акульутра аусзуҩцәеи – Тото Аџьапуа, Лиудмила Гәынԥҳа, Заур Зыхәба, Нодар Саӷариа, Нури Кәарҷиа.
Аестрадатә гәыԥ «Абазинка», Кавказ ашьхарыуа жәларқәа ркульутра аӡыргараҿы иҟанаҵаз алагалазы аԥсуашәа Афестиваль «АҞӘА-90» лауреатс иҟаҵан, Владимир Рамзан-иԥа ианашьан аҳаҭыртә хьӡы – «Аԥсны Аҳәынҭқарра зҽаԥсазтәыз артист» ҳәа.
Владимир Чкату Аԥсуа телерадиоеилахәыра астудиаҿы. Аҟәа, 2009 шықәса
Тото Аџьапуеи иареи ргәаларшәагатә фото. Аҟәа, 2009 шықәса
Заур Зыхәба Владимир Чкату иирбоит ираритеттә роиаль. Аҟәа, 2009 шықәса
Ахыԥша ду аиура
Ансамбль «Абазинка» ақәгыларақәа ахьымҩаԥысуаз атәылақәа рсиа есышықәса аҽарҭбаауан. Изныкымкәа ансамбль аиааира агахьан еиуеиԥшым жәлар рҟазара иазку Урыстәылатәи, Асовет Еидгылатәи аицлабрақәа рҿы. Ансамбль афишақәа уԥылон Москва инаркны Аԥсны аҟнынӡа, иара убас Харатәи Мрагылараҿгьы.
70-тәи ашықәсқәа реиҩшамҭазы, «Абазинка» ааԥхьара аиуеит арадио «Иуность» ахь, ашәа атематика иазку адырраҭара аҽалархәразы. Уи иабзоураны ансамбль инарыгӡаз аурысшәеи, абаза бызшәеи рыла ашәақәа Асовет Еидгыла зегьы, иара убас егьырҭ атәылақәа жәпакгьы ираҳаит.
80-тәи ашықәсқәа ралагамҭаз Москвантә ансамбль ахьӡала иаашьҭын ааԥхьара, иҷыдоу «агитпоезд» ҳәа изышьҭаз иақәтәаны Сибреи, Харатәи Мрагылареи рахь ацаразы, уаҟа аргылара дуқәа ирҿыз ауааԥсыра рҿаԥхьа иқәгыларц. Уи аџьабаа азы, «Абазинка» ианашьан хыԥхьаӡара рацәала аҳаҭыртә бӷьыцқәа, иара убасгьы Венгриаҟа ишьҭын.
90-тәи ашықәсқәа ралагамҭаз ансамбль аиҳьӡарақәа акырӡа ирызҳаит, ааԥхьарақәа роуа иалагеит аҳәаанырцә рықәгыларақәа реиҿкааразы. Абар, 1992 шықәса, ансамбль еиқәшәоуп Ҭырқәтәылаҟа амҩа иқәларц… Аха иалагеит Аԥсны жәлар Рџьынџьтәылатә еибашьра. «Абазинка» артистцәа зегьы зыԥшрак ҟамҵакәа рымчқәа зегь дырхеит аиашьаратә аԥсуа жәлар рхақәиҭреи рхьыԥшымреи азы рықәԥараҿы, ацхыраара рыҭарахь.
ЦК ВЛКСМ агитпоезд «Молодогвардеец». Ансамбль «Абазинка» амузыкантцәеи агитпоезд алахәцәеи аргылаҩцәеи ргәыԥ ирыцны. 1983 шықәса
Ахәыҷтәы коллектив «Абазгаа»
Хәажәкыра мза, 1997 шықәсазы «Абазинка» аколлектив иацны асценахь ицәырҵуа иалагеит ахәыҷтәы коллектив «Абазгаа».
«Аамҭа цәгьан. Ихадоу аиҳабыратә коллектив артистцәа ирызцәырҵыз азҵаарақәа рыӡбаразы, аамҭала ансамбль нрыжьыр акәхеит, рҭаацәарақәа рныҟәгаразы аԥара дырҳалар акәын. Убасҟан сара исыӡбеит, акыршықәса гәҭакыс иысмаз – ахәыҷтәы ансамбль аԥҵара», – ҳәа еиҭеиҳәоит Владимир Рамзан-иԥа.
Иахьазы, агәыԥ «Абазгаа» жәлартә коллективк аҳасаб ала ишьақәгылеит, Ҟарачы-Черқьессиа амузыкатә адунеи аҟны ахатә ҭыԥ ааннакылоит, ахатә ҷыдарақәа еиқәырханы иааго. Ансамбль артистцәа рықәгыларақәа даара иргәаԥханы иҟоуп Аладатәи Урыстәылеи, Москвеи, Аԥсныи ахәаԥшҵәа. Иҭарыҩхьеит истудиатәу х-альбомк, иара убас имаҷымкәа цыра-цырала ашәақәагьы.
Агәыԥ рҟазара аганахьала азҿлымҳара аадырԥшит Кавказ иҟоу Адунеитәи Артиитә комитет ахаҭарнакра аусзуҩцәа. Урҭ иҟарҵаз ааԥхьарала, 2010 шықәсазы агәыԥ «Абазгаа» асолистка Алина Чкату лхы алалырхәит Ҭырқәтәыла имҩаԥысуаз иқәыԥшу авокалистцәа рыбжьара Жәларбжьаратәи аицлабра «Ахьтәы бжьы БО-НА-МИ», иагьылгеит аицлабра Агран-При. 2011 шықәсазы Алина иланашьан «Ҟарача-Черқьессктәи Ареспублика зҽаԥсазтәыз артистка» ҳәа аҳаҭыртә хьӡы.
Амузыкант қәыԥшцәа иахьагьы қәҿиарала иқәгылоит, рхы аладырхәуеит еиуеиԥшым арегионалтәи, урыстәылатәи амузыкатә еицлабрақәа, астудиа аҟны иҭарыҩуеит ашәа ҿыцқәа.
Агәыԥ «Абазгаа» (арымарахьтә арыӷьарахь): Алик Џьандубаев – абас-гитара; Асланбек Хавцев – авокал; Беслан Мижаев – авокал, агитара; Умарбек Хавцев – аклавишатәқәа, амырзакан; Алина Чкату – авокал; Ҭемыр Кунижев – адаул; Иналь Мазов – авокал, агитара. Черқьесск, 2008 шықәса
Анцәа иуиҭаз аҟыбаҩ – ажәлар рзы
Уамашәа иубаша, иԥхашьа-ԥхаҵо иҟоу Чкату, аус ицызуа рыбжьара злеишәа цәгьоу аӡә иоуп ҳәа дрыԥхьаӡоит. Аколлектив аҩныҵҟа зегьы еиқәҷаб иҟазароуп, уи иара лымкаала дацклаԥшуеит. Убасгьы, афонограмма иаҿагылақәоу дреиуоуп, ансамбль «Абазгаа» аколлектив ирылааиӡеит аҟазареи, ашәаҳәареи, ахәаԥшҩи пату рықәҵашьа, иааизыкны иуҳәозар – аԥсҭазаара ҳаҭырла азнеишьа.
Ҳәарада, амузыкант иҟазаратә мҩа иазку аочерк харҭәаауп ҳәа иузыԥхьаӡом, Чкату икомпозитортә усурақәа ҳрыламцәажәар. Иара имоу аҟыбаҩ аазыртыз, ауаа идзырҳаз ашәа раԥхьаӡа акәны Ҟарачы-Черқьессктәи арадио аефир аҟны игеит 1983 шықәсазы. Уи даараӡа аҟәымшәышәра зцыз, «Ахәыҷра иазку агәалашәарақәа» ҳәа захьӡыз ашәан. Раԥхьатәи ашәатә циклқәа Владимир Рамзан-иԥа иҩуеит, апоет Қьрым Мыхци иареи реиҩызарала.
Иахьазы, Чкату иусумҭақәа ҳрылацәажәозар, урҭ хыԥхьаӡарала шәкы инареиҳаны иҟоуп, дара зегь иссиру ашәақәоуп. Урҭ рзы атекстқәа убасгьы ирыҩуан Али Ионов, Умар Кьышьмахәа, насгьы ари аочерк автор Билиаль Ҳасароҟәа. Ашәақәа рдиапозон даара иҭбаауп – амузыка аганахь еиԥш, атематикалагьы.
Урҭ ашәақәа рызкуп – аԥсҭазаара, аҭынчра, аибашьра, Аԥсадгьыл, абзиабара, аҭаацәара, ҳаԥхьаҟа иаҳзыԥшу иазкны афилософиатә хәыцрақәа. Иахьазы арҭ ашәақәа абаза естрада иаклассикахеит ҳәа рзуҳәар ҟалоит, дара иныркылоит акырзҵазкуа аҭыԥ Ҟарачы-Черқьессктәи Ареспублика акультуратә мазараҿы.
Аҵыхәтәантәи ашықәсқәа рзы, иҿыцу аинформациатә мыругақәа рыбзоурала, Владимир Чкату иҟазареи, уи иаԥиҵаз аколлективқәеи русура рҽаладырхәуа иалагеит аҳәаанырцә инхо ҳдиаспора ахаҭарнакцәа.
Владимир Чкату ииубилеи иазкыз аконцерт аҟны ансамбль «Абазинка» рықәгылара. Черқьесск, 2012 шықәса
Чкату ииубилеи идиныҳәалоит Адунеитәи Артиитә комитет Кавказ иҟоу ахаҭарнакра анапхгаҩы, академик Ауес Бетуганов. Черқьесск, 2012 шықәса
Иахьа Владимир Чкату иналукааша ареспублика акультура аусзуҩцәа дрылагылоуп, иҟазаратә ус иацҵо. Уажәы иҿыцу хырхарҭак аҳасабала напы аиркит Абаза ҳәынҭқарратә драматә театр ақәыргыламҭақәа музыкала реиқәыршәара: Чкату амузыкатә ҟәша еиҳабыс дамоуп. Игәҭакқәа жәпакы макьанагьы абаза жәлар рымацара ракәымкәан, Кавказ жәларқәа зегьы ркультуратә хьырҵәацәа иахәҭакхоит. Владимир Рамзан-иԥа агәра ганы дыҟоуп, хыхь Анцәа иулаиҵо аҟыбаҩ зеиԥшразаалак, ахӡыргара азы акәымкәан, узлыҵыз ажәлар рдоуҳа ишазктәу.
Аҟазара Ахаҭарақәа Владимир Чкату
Аҟазара Софа Агәмаа
«Асценаҿтәи ахәыҷқәеи» иҿыцу арольқәеи: актриса Софа Агәмаа лыԥсҭазаареи лырҿиаратә мҩеи ирызкны
Аԥсны Жәлар рартистка Софа Агәмаа лыԥсҭазаараҿы илбахьоу рацәоуп: ахәаԥшцәа рыла иҭәыз атеатрқәа, еихсыӷьра зқәым анапеинҟьабжьқәа, атеатр гәакьа ааныжьра, лҵаҩцәа реихьӡара дуқәа.
Ахьӡи-аԥшеи жәлар рыбзиабареи раԥсахара зылахь ианыз Аԥсуа театр актриса Софа Агәмаа диит ԥхынҷкәын 20, 1939 шықәсазы Дәрыԥшь ақыҭан (Гәдоуҭа араион) Хынтрыгә Агәмаа иҭаацәараҿы. Дшыхәыҷыз инаркны зегьы реиҳа лгәы рызцон жәлар рашәақәеи, рыкәашареи. Лаб даараӡа ибзианы аԥхьарца аирҳәон, ҭаацәала зегьы ашәаҳәаратә ҟазара рылан: Софа лхаҭа, лашьцәа Виктори Руслани, лаҳәшьцәа Лиубеи, Валентинеи, Шуреи, Нуцеи. Жәлар рашәақәа рахь Софа илымаз абзиабара ашықәсқәа ирылганы иахьанӡа иаалгеит. Актриса лмузыкатә баҩхатәра асценаҿы иаалырԥшуаз ахаҿсахьақәеи, лысценатә ԥсҭазаареи иахәҭакны иҟалеит.
Ашкол дҭанаҵы Софа илыӡбахьан хымԥада дшактрисахоз. Жәибжь шықәса анылхыҵ, дҭалоит Шоҭа Русҭавели ихьӡ зху Қарҭтәи атеатралтә институт, аҵара лҵон иналукааша актиор, Асовет Еидгыла Жәлар рартист Акаки Хәарааи, апрофессор Акаки Пагәааи ргәыԥқәа рҿы.
Агәмаа рҭааҵәаратә архив
«Аксакалкәа рыбжьара»
Аԥсуа драматә театр атруппахь Софа Агәмаа дадкылан 1960 шыкәсазы.
«Аԥышәаракәа рыҽҳәара ааиаанӡа иаҭаны Аԥсныҟа санааи, иаразнак атеатр ахь исыԥхьеит, актрисак дыԥсахтәын атеатр Баҭымтәи агастрольқәа раан. Уи лроль сара исыдыргалеит. Аҩныҟагьы анеиха сахьымӡеит, иаразнак агастрольқәа рахь сцеит», – еиҭалҳәоит Софа Хынтрыгә-иԥҳа. Евприпид иҩымҭала иқәыргылаз аспектакль «Медеиа» аҟны ахор амҩаԥгаҩ ироль – раԥхьаӡатәи лроль акәхеит.
Убас актриса қәыԥш аӡәы ҳәа даарывагылеит раԥхьатәи аԥсуа актиорцәа, атеатр акорифеицәа: Минадора Зыхәԥҳа, Шәарах Ԥачалиа, Иван Кәакәасқьыр, Лео Касланӡиа, Анна Аргәын-Коношок.
Арыӷьарахь ала арымарахь: Светлана Начҟьебиа, Галина Марколиа, Еҭери Коӷониа, Софа Агәмаа, Виолетта Маан, Светлана Дбар, Заира Анқәаб-Ермолова
Раԥхьатәи аамҭақәа рзы, иқәыԥшыз Софа дара рҿаԥхьа лыбжьы нҭыганы ацәажәарагьы лзымгәаӷьуа дыҟан.
«Арҭ реиԥш иҟаз аксакалцәа рыбжьара уҿы аартны ажәак аҳәарагьы, ижәдыруаз, имариаз акы акәны иҟамызт, – ҳәа лгәалалыршәоит Агәмаа. – Уаҟа иҟан актиор қәыԥшцәагьы – Колиа Чиковани, Хәыта Џьапуа уҳәа. Урҭгьы сырцәыԥхашьон».
Усҟантәи актиорцәа рабиԥара – раԥхьаӡатәи Аԥсуа драматә театр актиорцәа лгәаларшәауа, лассы-лассы лхы иалырхәоит ажәа «игениалтәыз»: «Исхашҭраны сыҟаӡам дара иԥханы ҳашрыдыркылаз, иаҳзеиҿыркааит абанкет ду. Аԥхәызба ԥшӡа Анна Бида-иԥҳа Аргәын-Коношок хаҭала аишәа иахатәаз ҳамаҵ луан. Аиаша уҳәозар, ҳазусҭцәадаз ҳара усҟан? Аха уи аӡәгьы иаҳирбомызт, атеатр актиорцәа даараӡа пату еиқәырҵон, асценаҿгьы зҟазара ҳараку партниорцәас иҟан. Исгәалашәоит, атеатр аҿы сымнеикәа ҽнакгьы исзычҳауамызт, игәхьаазгон. Ашәахьа ԥсшьарамшын, аха ус шакәызгьы, атеатр ааигәара ҳаизон, алаф еибаҳҳәон, ҳаччон, нас досу ҳаҩныҟақәа рышҟа ҳцон. Сгәы сыхьуеит, иахьа ари аҩыза ахьыҟам.
«Ицәажәо» арежиссиорцәа рыбзиамбра
«Схы агәрагара уажәгьы иансымам ыҟоуп. Угәрахаҵара аус зцыууа акырӡа ихьыԥшуп», – лҳәоит Агәмаа, зырҿиаратә ԥсҭазаараҟны даараӡа ирацәаҩны арежиссиорцәа ыҟаз: Азиз Агрба, Шәарах Ԥачалиа, Нелли Ешба, Дмитри Кәартаа, Зурик Ақаҩба, иара убас аҳәаанырцәтәи арежиссиорцәагьы.
«Уааҟәымҵӡакәа режиссиорк аус ицууозар, даҽа напык анырра уцәыуадаҩхоит. Уи аҿы сара исықәҿиеит, зынӡа еиԥшымыз арежиссиорцәа аус рыцызуан», – ҳәа азгәалҭоит Агәмаа. Насгьы, актриса инаҵшьны иазгәалҭоит,
ианакәызаалак «ицәажәо» арежиссиорцәа бзиа ишылымбоз атәы. «Иҟоуп арежиссиорцәа даараӡа ацәажәара бзиа избо, шаҟа рдыруа узырбарц зҭаху, ароль шынагӡатәу уеилзыркаарц иашьҭалацәо. Сара урҭқәа бзиа избаӡом. Иахҳәап, амедицина ҳгозар. Унеит аҳақьым иҿы, знык-ҩынтә дузҵааит узыргәамҵуа ҳәа, анаҩс еиҭах азҵаара уҭара дналагоит. Сара бзиа избоит аҳақьымцәа, иаразнак иухьуа еилкааны, арецепт узҭо. Арежиссиорцәагьы убас иҟоу бзиа избоит – иаразнак арецепт узҭо. Убас иҟан Нелли Ешԥҳаи Митиа Кәартааи (арежиссиор Дмитри Кәартаа – аред.).
Актриса лхатә классификациа инақәыршәаны, «ицәажәо» арежиссиорцәа дырхылыԥхьаӡалоит Михаил Мархолиа: «Даара иуадаҩын аус ицура, есымша иус далагон аҵыхәтәанӡа агәрагара имамкәа, зны асшәа, нас абасшәа… Аха сара издыруан иқәыргыламҭақәа ақәҿиара шроуаз, иҟаиҵоз шидыруаз, убри азы аус ицызуан. Абаҩхатәра злаз уаҩын, иқәыргыламҭақәа зегьы қәҿиарала имҩаԥысуан, убри азы дсычҳауан, иаргьы сичҳауан».
Арольқәа – «асценатә хәыҷқәа»
Софа Агәмаа линтервиуқәа руак аҟны, асценаҿ иналыгӡо арольқәа – лхәыҷқәа реиԥш дшырзыҟоу атәы азгәалҭеит. Лара лажәақәа рыла, лрольқәа зегьы бзиа илбоит, илықәҿиазгьы, уамак илықәымҿиазгьы, ан лҳәыҷқәа зегьы еиԥшны бзиа ишылбо еиԥш. Урҭ реиԥш иҟоу «асценатә ҳәыҷқәа» актриса илымоуп 70 инареиҳаны.
Ақьачақьратә рольқәа рҟынтә зегь реиҳа Софа бзиа илбоит Шоҭа Ҷкадуа иҩымҭала иқәыргылоу аспектакль «Ҳаԥсыуаауп, ҳаԥсыуаа!» аҟны иналыгӡо ароль. Раԥхьаӡа акәны аспектакль ықәыргылан 40 шықәса раԥхьа, усҟан иахьӡын «Акьанџьа». Аҵыхәтәантәи ашықәсқәа рзы ари аспектакль Аԥсны аҳәынҭқарратә аҿартә театр арепертуар иалоуп.
Софа Агәмаа аспектакль «Ҳаԥсыуаауп, ҳаԥсыуаа!» аҟны, 2015 шықәса
«Ари аспектакль уажәшьҭа акыршықәса шахыҵуагьы, ахәаԥшцәа бзиа ирбоит. Лассы-лассы иҳазҵаауеит ианбақәҳаргылои ҳәа. Ухаҿы аагара уадаҩуп, аха ҳара иҳалшоит ари аспектакль есымша иҿыцу ак алагалара. Атеатр аҿы ус оуп ишыҟоу: ахәаԥшцәа аспектакль ҭырҵаауеит, иргәалашәоит аишьҭанеишьақәа. Иҿыцу, уаанӡа ирымбац асецнаҿы ианыҟало, азал уи иақәҿырҭуеит, еилыркаауеит», – ҳәа азгәалҭоит Агәмаа.
Актриса илықәҿиеит ҳәа илыԥхьаӡо рольуп иара убас ақыҭантәи аӡаахҩы, хҭысс иааҟало зегьы ирылахәу Ҭара Ҭаразиа лроль, Баграт Шьынқәба иҩымҭала иқәыргылоу аспектакль «Нас ишышәҭаху акәзааит» аҟны.
Лара зроль налыгӡо афырԥхәызба лцәырҵра ҳәашьа змам алахҿыхра рызцәырнагоит асценаҿы илыцхәмаруа актиорцәагьы, еизаз ахәаԥшцәагьы ҳәа азгәеиҭеит аҟазараҭҵааҩы Алықьса Аргәын, Софа Агәмаа лырҿиаратә ԥсҭазаара иазку ишәҟәаҟны. «Даара уарлахҿыхуеит ақыҭа иалҵыз аԥхашьа-ԥҳаҵа иҟалҵо анапырхахарақәа, лнаҵәкьарақәа лқьышәқәа ишрықәылшьуа, лҽырҩысҭааны дшазыӡырыҩуа акырӡа дыззыԥшыз абзиабара ажәақәа, убасгьы, лхы лгәаԥханы, лҽырԥагьаны аҳаргь лнапы иахарҵәиуа дшықәгыло».
Ақьачақьратә рольқәа инарываргыланы, Софа Агәмаа иналыгӡахьеит игениалтәу атрагедиатә рольқәагьы. Урҭ инарылукаартә иҟоуп Софокл испектакль «Електра» аҟны иналыгӡаз Електра лроль.
Теннеси Уилиамс испектакль "Атрамваи "Агәазыҳәара" аҟны Бланш Диубуа лроль анагӡараанc
Аԥсуа театр иқәнаргылаз «Електра» иазкны москватәи агазеҭқәагьы акртикатә хҳәаақәа рнылеит. Убас, еицырдыруа москватәи атеатр аҭҵааҩы Гульченко 1979 шықзсазы иҩуан: «Амариареи адуреи – Електра лҟазшьа иаҵоу аҩ-ганк ҟазарала иаалырԥшит Софа Агәмаа ари аспектакль аҟны. Лжестқәеи лыԥшышьеи ирнубаалоит агәырҩа ахгареи, ихәшьаадоу ацәаныррақәеи. Иааизакны аспектакль асахьа аҟны Агәмаа – иԥагьоу, зхала иҟоу аԥсаатә даҩызоуп. Лара лахьынҵас илыман лаб ишьоура, аха ақәнага дақәшәароуп лан Клитемнестрагьы».
Софа Агәмааԥха линтервиуқәа руак аҟны гәаартыла илҳәеит, актриса лзы инасыԥу, иахьынӡалшо ирацәаны арольқәа рынагӡара шакәу, «арольқәа – угәы иҭоу, акрызҵазкуа аҳәаразы алшара шурҭо».
1989 шықәсазы Софа Агәмаа Аԥсуа театр асцена нлыжьыр акәхеит. Уи аамҭаз уаҟа аус лухьан 29 шықәса. Илызгәакьоу атеатр аҟны акыршықәса раахыс лыҟамзаара актриса лхатә трагедианы илыԥхьаӡоит, уи агәаларшәарагьы лара лзы даараӡа иуадаҩуп.
«Сара сымацара сакәӡам ари арыцҳара зыхьыз, – лҳәоит Агәмаа, – ихадоу актиорцәа аӡәырҩы сара исыцны ицеит, иаҳҳәап, Амиран Ҭаниа, Алиоша Ермолов».
Актриса атеатр аҟынтә данца, уи арепертуар иацәыӡит лара ароль хадақәа ахьыналыгӡоз аспектакльқәа ԥыҭк.
Софа Агәмааи Нурбеи Камкиеи аспектакль «Асҭыԥҳа» аҟны
Иҿыцу арольқәа
Аԥсны атеатртә сцена хада иаҟәгаз Софа Агәмаа баша лнапқәа еиқәыԥсаны дызтәомызт. Лара лҟазареи лымчхареи налырхеит иҿыцыз аус ахь: актриса лҽазылкуеит Фазиль Искандер иҩымҭақәа аԥсшәахь реиҭагара, урҭ рықәыргылара, амоноспектакль аҳасабала адаптациа рзура. Убас, 1989 шықәсазы Агәмаа иаԥылҵеит Искандер иҩымҭала амоноспектакль «Харлампии Деспинеи». Қәҿиарала имҩаԥылгеит агастрольқәагьы, аспектакль лыманы даҭааит Москва, Ҟабарда-Балкариа.
Софа Агәмаа лҟазаратә гәҭакқәа ателехәаԥшраҿгьы аарԥшра лылшеит. Икьаҿу акиносахьақәа – «Иареи, лареи, урҭ рҩызеи», «Уажәшьҭа дабаҳго?», «Татчкеи Қьышьуарди», «Сыхаара Б» рҭыхраан, арольқәа рынагӡара адагьы, Агәмаа арҭ асахьақәа рҿы дықәгылеит арежиссиори асценари аԥҵаҩи раҳасабала. Арҭ акиносахьақәа ателехәаԥшцәа даараӡа бзиа ирбеит, лассы-лассы Аԥсуа телехәаԥшралагьы иддырбоит.
Иара убас актриса лыҽҭылххьеит зметр наӡоу асахьаркыратә фильмқәа рҿгьы. Урҭ рҟынтә иалукаар алшоит абас еиԥш иҟоу акиносахьақәа: «Время счастливых находок», «Хҭырԥа шкәакәа», «Иԥшьоу ажьира асаркьал», «Напыхьараџь».
Софа Агәмаа акинофильм «У самого Черного моря» аҟны, 1975 шықәса
Софа Агәмаа акинофильм «Время счастливых находок» аҟны, 1969 шықәса
Софа Агәмаа акинофильм «Огариова, 6» аҟны, 1980 шықәса
Лара лхатә театр «Аамҭа» аҟны (уи аартраҿы длыцхрааит лыԥшәма, еицырдыруа амеценат Виктор Џьениа (Абаза)), имҩаԥысуан атеатр ахәылԥазқәа, иқәдыргылон аспектакльқәа. Еиҳаракгьы ахәаԥшцәа иргәаԥхон «Аччареи алаӷырӡи рыхәылԥаз» зыхьӡыз аспектакль, уи иалахәын Софа Агәмааи, атеатр аҟнытә илыцны ицаз лколлегацәеи, иара убасгьы иқәыԥшу актиорцәа – Агәмаа лааӡамҭацәеи.
Виктор Џьениеи Софа Агәмааи
Софа Агәмаа иналыгӡаз даҽа ус дук акәны иԥхьаӡатәуп Аԥснытәи аҳәынҭқарратә университет аҟны актиортә ҟәша аԥҵара. Уи аартра аидеиа Софа Хынтрыгә-иԥха илыдигалеит лҩыза ду, аҟазаҭҵааратә наукақәа рдоктор, апрофессор Алықьса Аргәын. Уи аидеиа адгылара азиуит ауниверситет аректор Алеко Гәарамиа, аҳәынҭқарра аиҳабырагьы ари аус ахацыркра азин арҭеит. Раԥхьаӡа акәны, «Софа Агәмаа лфакультет» ҳәа ауаа рыбжьара хьӡыс изауз, астудентцәа аднакылеит 1998 шықәсазы. 2014 шықәсазы Агәмааи, уи лоушьҭымҭацәеи, лколлегацәеи иаԥырҵеит Аԥсны ахәынҭқарратә аҿартә театр.
«Аҿар ртеатр дамоуп ахатә хәаԥшҩы, ҳара бзиа ҳарбоит, ҳаргьы иҳалшо зегь ҟаҳҵоит аусуразы, уи азы иҟоу аҭагылазаашьа уамак иманшәаламзаргьы. Ҳара иқәҳаргылахьеит жәаба инареиҳаны аспектакльқәа», – ҳәа азгәалҭоит Софа Агәмаа.
Иахьазы аҿар ртеатр икәнаргылоит аспектакльқәа Самсон Ҷанба ихьӡ зху Аԥснытәи аҳәынҭқарратә театр асценаҿы. Софа Агәмаа дхынҳәит гәыкала бзиа илбо атеатр ашҟа, лымацарагьы дмааӡеит – илааӡаз актиорцәа лыҵагылоуп.
Аҿар ртеатр актиорцәа рзы Софа Хынтрыгә-иԥҳа дагьырҵаҩуп, дагьҩызоуп, дагьгәеизырҳаҩуп, дагьмузоуп, убри аҟнытә актриса илааӡаз актиорцәа лара лганаҿы аҟазаара насыԥ дуны ирыԥхьаӡоит. Ҳәарада, Софа Агәмаа илхуҳәаар ҟалоит Аԥсуа театр «зыԥсы ҭоу алегенда» ҳәа.
Аԥсуа режиссиор ифильм даҽа ҳамҭакгьы иаԥсахеит афестиваль Arctic open аҟны
Адунеи аҿы
Аԥснытәи арежиссиор Инар Нарманиа ифильм «Махаз сыхьӡуп», Миха Лакрба иновелла амотивқәа рыла иҭыху, аиааира агеит Архангельск имҩаԥысуаз жәларбжьаратәи афестиваль аҟны, аноминациа «Зметр кьаҿу асахьаркыратә фильм иреиӷьу арежиссиор» ала.
Аԥснытәи арежиссиор Инар Нарманиа ифильм «Махаз сыхьӡуп» аиааира агеит «Зметр кьаҿу асахьаркыратә фильм иреиӷьу арежиссиор» аноминациа аҟны, Архангельск ақалақь имҩаԥысуаз жәларбжьаратәи афестиваль Arctic open аҳәаақәа ирҭагӡаны. АААК аинформациатә портал азыҳәан абри аиааира ахҳәаа азыҟаҵауа, арежиссиор иазгәеиҭеит уи «шгәахәара дуу, аха убри аан аҭакԥхықәрагьы шацу».
Афильм «Махаз сыхьӡуп» – асовет аамҭа аазырԥшуа ностальгиатә комедиоуп, иҭыхуп Миха Лакрба иновелла ала. Акиноальманах «7 новеллак» аҳәаақәа ирҭагӡаны афильмқәа рҭыхра хацыркын 2017 шықәса нанҳәамзазы, иагьхыркәшан 2018 шықәса, ажьырныҳәамзазы.
«Усҟантәи аамҭахь агәхьаагара цәыраҳгарц ҳҭахын. Иҟалап, уи ихыҭхәыцаау дунеизар, иҵабыргны усҵәҟьа иҟамызҭгьы, аха ахәаԥшцәа аекранаҿ ирбо иахәҭакушәа агәалаҟара роур ҳҭахын», – ҳәа азгәеиҭеит иара.
Асахьа аперсонажцәа рлахьынҵақәа уадаҩуп, аха зегь акоуп, дара зегь ҩныҵҟала иблахкыгақәоуп ҳәа иԥхьаӡоит Нарманиа.
Арежиссиор еиҭеиҳәеит акинофестиваль Arctic open аҵыхәтәантәи асиахь ишаҵанакыз 48 сахьа, зынӡа инашьҭыз ҩ-нызкь инареиҳаны афильмқәа рҟынтә. Аицлабра апрограмма еихшан зметр кьаҿу, зметр аууи афильмқәа ҳәа.
Архангельсктәи акинофестиваль аҟны аиааира – раԥхьатәи ҳамҭам ари афильм зыԥсахахьоу рҟынтә.
«Зегь раԥхьа иҳауз, зегь реиҳагьы ҳгәы ззыбылуа ҳамҭоуп – Аҟәатәи жәларбжьаратәи афестиваль SIFF (Аҟәатәи жәларбжьаратәи акинофестиваль – аред.) аҟны иҳанаршьаз, уи анаҩс иҟан Москватәи афестиваль Konik film festival аҟны Агран-при, ашьҭахь ҳдәықәлеит Калининградҟа, уи имҩаԥысуаз афестиваль «Короче» аҟны иҷыдоу аҳамҭа ҳанаршьеит. Ҳазҭоу амзазы еилкаахеит Урыстәыла амилаҭтә киноакадемиа 2018 шықәсазтәи акинопремиа «Золотой Орел» абжьгаратә сиахь ҳшаларҵаз», – иҳәеит Инар Нарманиа.
Жәларбжьаратәи акинофестиваль Arctic open мҩаԥысуан ԥхынҷкәын 6-9 рыбжьара, сынтәа ҩынтәуп иара мҩаԥысуеижьҭеи. Акинофестиваль аҟны еицлабуан Урыстәыла, Аԥсны, ЕАШ, Даниа, Исландиа, Канада, Швециа, Норвегиа, Даниа уҳәа атәылақәа рҟынтә арежиссиорцәа рфильмқәа.
Ачерқьес театр ақәыргыламҭа «Уаԥсҵәык анышә» Урыстәыла Акультура аминистрра аицлабраҿы иаиааит
Мухарбек Аков ихьӡ зху Ачерқьес драматә театр аспектакль аиааира агеит Урыстәылатәи Афедерациа Акультура аминистрра имҩаԥнаго аҿартә режиссура адгылара иазынархоу афедералтә еицлабраҿы.
Бемурза Ҭҳаиҵыкә ироман ала иқәыргылоу ачерқьес театр аспектакль «Уаԥсҵәык анышә» аиааира згаз ируакхеит Урыстәылатәи Афедерациа Акультура аминистрра имҩаԥнаго аҿартә режиссура адгылара иазынархоу афедералтә еицлабраҿы. Абри атәы аалыцҳаит атеатр адиректор Дина Акова.
Лара лажәақәа рыла, ҳазҭоу ашықәс азы иазырхиан аспектакль аԥхьарбара, апремиера азыԥхьагәаҭоуп иааиуа ашықәс актәи азбжазы, Урыстәыла 2019-тәи ашықәс – Атеатр иашықәсны ирылаҳәоуп. Лара иацылҵеит убасгьы, атруппа ари аспектакль ала ҞЧА анҭыҵгьы агастрольқәа рыманы ацара ргәы ишҭоу.
Ароман «Уаԥсҵәык анышә» иаанарԥшуа ахҭысқәа ҟалеит Кавказтәи аибашьреи уи иахылҿиааны ашәуаа Османтәи аимпериахь рахцареи аамҭа еиқәаҵәақәа раан, XIX-тәи ашәышықәса аҩбатәи азбжазы. Арҿиамҭа автор ҟазарала ҩ-цәаҳәак ааигоит: жәларык рытрагедиа ааирԥшуеит аҭыԥҳа ллахьынҵала.
Аспектакль арежиссиорс дамоуп Гиви Валиев – Ҟабарда-Балкариеи Нхыҵ Уаԥстәылеи зҽаԥсазтәыз артист, ГИТИС арежиссура афакультет аушьҭымҭа. Бемурза Ҭҳаиҵыкә ироман ақәыргыларазы адаптациа азиуит адраматург қәыԥш, алитератураҭҵааҩы Зураб Бемурза. АААК аинфопортал ахҳәаа аҭауа, иара иазгәеиҭеит арҿиара аганахьала ари аус имариаз акы шакәымхаз.
«Мухарбек Аков (ҟарачы-черқьессктәи асовет актиор – аред.) ихьӡ зху Ачерқьес театр абри аҩымҭа асценаҿы ақәыргыларазы адаптациа ҟасҵарц ансыдыргала, сара сақәшаҳаҭхеит, аха ҩныҵҟала схазы иазгәасҭеит ари аҭакԥхықәра ду зцу хыдҵахоит ҳәа – ашәҟәыҩҩцәа дуқәа раԥҵамҭақәа реиҭагареи адаптациа рзуреи. Аклассикцәа рбызшәала иҩу апроза атеатр абызшәахьы аиагара зҽазызкуа рацәаҩӡам», – ҳәа ҳаилиркааит адраматург, иагьациҵеит абас еиԥш иҟоу аусураан алитератор ҩбаны аҭакԥхықәра шидло: иара ихатә сахьаркыратә знеишьа азгьы, аҩымҭа аоригиналтә цәаҩа аиқәырхаразгьы.
Аха егьа ус акәзаргьы, ашәҟәыҩҩы Ҭҳаиҵыкә иавторитети иара ароман атематика ахаҭеи Бемурза имаз агәҩарақәа зегьы рҿаԥхьа аԥыжәара ргеит.
«Сара аҭоурых аӡыблара иалаӡыз аубых жәлар рхылҵшьҭрак, аԥсуа-адыга жәлар рхаҭарнакык иаҳасабала ианакәызаалак Кавказтәи аибашьра атемахь исыхоит. Уи ҳара зегь ихьаау уалԥшьас иҳақәзар ҟалап ҳабдуцәа рҿаԥхьа, досу иара имҩала зыжәлар ирзишәараны иҟоу. Сара исшәоит аԥсабара исыланаҵаз абаҩхатәреи, дара рыбзоурала иахьа исымоу аԥсҭазаареи рыла», – иҳәеит Бемурза.
Иара иеиҭеиҳәеит ақәыргыламҭа знапы алакыз агәыԥ зегьы аџьабаа рацәаны ишырбаз, избан акәзар «иаҳсыхьоу аҭоурых иалацәажәатәын ҳаамҭазтәи атеатр абызшәала».
«Атеатр анапхгара абас еиԥш иҟоу ашьаҿақәа ахьыҟанаҵо иҳанаҳәо уи ауп – ԥхьаҟатәи аҿиаразы иамбициатәу агәҭакқәа шрымоу, актиори ахәаԥшҩи рыбжьара иҟоу аимадарахьы иҿыцу азнеишьақәа ишрызхьаԥшуа», – ҳәа иажәа хиркәшеит адраматург.
Ачерқьес драматә театр уажәадагьы ирылахәхахьан Урыстәылатәи Афедерациа Акультура аминистрра аҿартә режиссура ацхыраара аҭара аганахьала еиҿнакаауа апроектқәа. Атеатр асценаҿы иахьагьы иқәдыргылоит арежиссиор қәыԥш Ҭемыр Исупов испектакль «Адауи уи имԥааз амцеи», уигьы Зураб Бемурза ипиеса иалхны.
Рамазан Мыхц Абаза бызшәа
Рамазан Мыхц: дарбанзаалак абаза илшо зегь ҟаиҵароуп имилаҭ аиқәырхареи аизырҳареи рзы
АААК аинформациатә портал иҿцәажәеит аԥсуа-абаза милаҭ рыҿиара ацхырааразы аидгыла «Алашара» ахада ихаҭыԥуаҩ Рамазан Мыхц. Иара еиҭеиҳәеит аидгыла аиҿкаашьа, уи имҩаԥнаго аусқәеи, иамоу агрантқәеи, акрызҵазкуа апроектқәеи ртәы.
Аԥсуа-абаза милаҭ рыҿиара ацхырааразы аидгыла «Алашара» ахада ихаҭыԥуаҩ Рамазан Мыхц АААК аинформациатә портал иаиҭаз аинтервиу аҟны еиҭеиҳәеит аидгыла инанагӡо аусқәа хықәкыс ирымоу, грантқәас иамоу, иара убасгьы абаза жәлар Урыстәыла иқәынхо амилаҭ маҷқәа ишыруаку азгәаҭаны, иахәҭоу апривилегиақәа раиуразы имҩаԥнаго ақәԥара атәы. Аиҿцәажәара мҩаԥылгеит Асҭанда Арӡынԥҳа.
Аиҿцәажәара мҩаԥылгеит Асҭанда Арӡынԥҳа
– 2000-тәи ашықәс азы ишьақәырӷәӷәаз «Урыстәылатәи Афедерациа иқәынхо ажәлар маҷқәа рсиа» аҟны ашәуаа арбоуп. Уи иаҵанакуеит, абаза жәлар ркульутреи, рҵасқәеи реиқәыхаразы аҳәынҭқарра аганахьала ахәдықәҵара шыҟоу. Аԥсҭазаараҟны ари азакәан аус шауа ҳзеиҭашәҳәар ҳҭахын.
– Азакәан излаҳәо ала, ажәлар маҷқәа ирыҭоуп азинҷыдақәа наџьнатәтәи рыдгьылқәа рҿы аусуразы, итрадициатәу анхамҩа аныҟәгаразы. Уи адагьы, аҳәынҭқарра иҟанаҵозароуп ацхыраара урҭ рхатәы бызшәақәа реиқәырхара аус аҿы. Иара убасгьы, иҟазар ҟалоит еиуеиԥшым азинҷыдақәа аррамаҵура ахысразы. Идеалла иуҳәозар, аҭыԥантәи ажәлар маҷқәа рхаҭарнакцәа аррамаҵура ахысра рыхәҭаӡам, насгьы хаз игоу ашәахтәқәа рҟынтә рхы иақәиҭзароуп.
– Азакәан аҿы иарбоума аррамаҵура аҟынтә ахақәиҭтәра?
– Мап, азакәан еиҳарак адекларативтә ҟазшьоуп иамоу. Азакәан адкылара ашьҭах, ицәырҵроуп актқәа, апрактикаҿы азакәан ақәнаҟәара зырманшәало. Урҭ реиԥш актқәа ашәуаа рзы макьана иҟам. Урыстәылатәи Афедерациа егьырҭ асубиектқәа ртәы уҳәозар – Урыстәыла Аҩада, Сибра, Харатәи Мрагылара ажәлар маҷқәа рзы арҭ рҩызцәа ихарҭәаау актқәа аԥҵоуп. Уаҟа аус руеит афедералтә биуџьет аҟнытә ахә зхыршәаауа еиуеиԥшым апрограммақәа аҭыԥантәи ажәлар маҷқәа ркультуреи, рбызшәеи зыхьчо.
– Нас иҟаҵатәузеи ари аҭагылазаашьа аԥсахразы?
– Аиҿкаара «Алашара» шаԥҵаз еиԥшҵәҟьа убри аҭагылазаашьа аҭҵаара аҽазнакит. Ҳара ҳҽазаҳшәеит еилаҳкаарац, избан абас изыҟоу, насгьы иҟаҵатәны иҟоузеи аԥырхагақәа раԥыхразы? Анаҩс еилкаахеит, абаза жәлар Урыстәылатәи Афедерациа аиҳабыраҟны иаԥҵоу ажәлар маҷқәа рсиа ишҭагалам. Азакәан аҟны аилкаара хадақәа закәыҵәҟьоу еилырганы иарбазароуп: «традициала иахьықәынхо аҭыԥқәа», «итрадициатәу анхамҩатә усхкқәа». Ҳара ҳҟны абарҭ аилкаарақәа шьақәыргылаӡам. Убас иҳазцәырҵит азакәан аиҿагылара: документк аҿы Урыстәыла ажәлар маҷқәа рахь ҳахыԥхьаӡалоуп, егьи адокументаҿы зынӡа ҳарбаӡам. Уи иахҟьаны, еиуеиԥшым ацхырааратә программақәа, афинанстәқәагьы уахь иналаҵаны, баша инҳавсны ицоит.
Мусса Егзакь: ҳажәлар зегьы ҭаацәара дук еиԥш срыхәаԥшуеит
Раԥхьа Ҟарачы-Черқьесстәи Ареспублика аиҳабыра рышҟа аҳәара ҟаҳҵеит, иҟоу аҭагылазаашьа ԥсыхәк азырурц. Анаҩс, аҭыԥантәи адепутатцәеи ҳареи иҳаҩит Урыстәыла аиҳабыреи, амилаҭқәа рзы Афедералтә агентреи рахь ашәҟәқәа. Ҭакс иаҳзаауа акоуп – аҭагылазаашьа ҭҵаахоит, еилыргахоит ҳәа. Аха иахьа уажәраанӡа акгьы аҽамԥсахыцт. Ҳара ҳактивистцәа Урыстәыла Апрокуратура Хада ашҟагьы ирышьҭхьеит Урыстәылатәи Афедерациа аиҳабыра иазкны ашшыԥхьыӡ, аха уаҟагьы аӡәгьы ари аус нап аимыркит.
Убри аҩыза аҭагылазаашьа рымоуп Урыстәыла европатәи ахәҭахьы инхо ажәлар маҷқәагьы. Иаҳҳәап, анагаибакцәа, аижорцәа, ашаԥсыӷцәа. Уажәазы ҳгәы иҭоуп зегь ҳаидгыланы Ассоциаициа аԥаҳҵарц, анаҩс уи ала ҳзинқәа рыхьчаразы.
– Хықәкы хадас иамои аиҿкаара «Алашара», шаҟаҩы аус руазеи уаҟа?
– Аофис хада ақалақь Санкт-Петербург оуп иахьыҟоу, иара убасгьы иҳамоуп арегионалтә ҟәшақәа. Ари ақалақьаҿ дынхоит, аусгьы иуеит «Алашара» аԥызҵаз, уи ихадоу амеценатсгьы иҟоу Мусса Ҳабал-иԥа Егзакь. Ари аиҿкаара аԥҵахаанӡа акыршықәса раԥхьаҟа Мусса Ҳабал-иԥа агәыҳалалратә усура мҩаԥигон Ҟарачы-Черқьессиеи, Аԥсныи, афинанстә цхыраара риҭон, иагьриҭоит абаза культуреи, аҭҵаарадырреи, аспорти рыҿиаразы еиуеиԥшым апрограммақәа.
«Алашара» аԥҵан 2011 шықәсазы, иара убри ашықәсан Санкт-Петербург ақалақь аҿы уи аофис ашәқәа аатит. 2013 шықәсазы Черқьесск ақалақь аҟны иаԥҵан уи аҟәша. Раԥхьатәи аамҭақәа рзы хәҩык ҳакәын иҟаз, аусгьы адаҳулон ԥхьаҟатәи ҳусуратә программа, насгьы еилаҳкаар акәын ҳажәлар рзы иҳалшоз, ҳамч зықәхоз, ажәлар рҭахрақәа зеиԥшраз. Дук мырҵыкәа иаԥҵахеит еиуеиԥшым аҟәшақәа: «Агәабзиарахьчара», «Акульутра», «Аԥсуа-абаза бызшәақәа», «Аҭаацәареи ахәыҷқәеи», «Аспорт». Еилкаауп, аҳәынҭқарра иамоу алшарақәа ҳара ишҳамам, аха хыхь иарбоу ахырхарҭақәа рыла аҳәынҭқарра ҳацхрааратә ҳаҟоуп.
Зегьы иреиҳау ҳусмҩаԥгатәқәа – есышықәстәи абаза жәлар рыхәмаррақәеи, абаза жәлар ркультура Амши роуп. Уи азгәаҳҭоит ԥхынгәы 23 рзы, Аԥсны Аҳәынҭқарра абираҟ амш аҽны рыцхәла иагьақәшәоит. Арҭ аусмҩаԥгатәқәа ирҭаауа ауаа рхыԥхьаӡара есышықәса иацлоит. Ахәмаррақәа рхы аладырхәуеит Аԥсныи, Москвеи, Ҟабарда-Балқариеи, Ставропольи рҟынтә агәыԥқәа. Ҳаԥхьаҟазы ҳарзыԥшуп Ҭырқәтәылеи Иорданиеи рҟынтә агәыԥқәа. Абаза жәлар ркультура Амш ҳазҭоу ашықәс азы иаҭааит ҩ-нызқьҩык инареиҳаны ауааԥсыра. Уи аныҳәамш аҽны Черқьесск инхо ауааԥсыреи, уи иаҭаауа асасцәеи алшара рымоуп ашәуаа рчысқәеи, рмилаҭ маҭәеи, рмилаҭтә музыкеи, рқьабзи-рҵасқәеи рабадырра. Иазгәаҭатәуп ашәуаа ркульутра азҿлымҳара ду шцәырнаго.
Ари ашықәс азы «Алашара» аҟәша Аҟәагьы иаартын.
– «Алашара» аус ауеижьҭеи хыԥхьаӡара рацәала апроектқәа нанагӡахьеит. Есышықәса ашәуаа рытрадициатә культура аиқәырхареи аҿиареи иазынархоу апроектқәа рзы агрантқәа шәшоит…
– Иашоуп, убас иҟоу апроектқәа ҳара ҳҟынтә агрантқәа роуеит, аха ҳара ҳхаҭақәагьы агрантқәа раиура ҳашьҭоуп, урҭ ҳаурц азы еиуеиԥшым аицлабрақәа ҳхы рылаҳархәуеит. Иҟоуп Урыстәылатәи Афедерациа ахада Владимир Путин иҟнытә агрантқәа ауаажәларратә еиҿкаарақәа ирзынархоу, ус еиԥш иҟоу знык ҳагьаиааихьеит. Убасгьы иҟоуп ареспубликатәи, арегионалтәи еиҳабыра рҟынтә агрантқәагьы. Ҳәара аҭахума, иаҳзоурыжьуа аԥара-шьара зегьы акырзҵазкуа аусқәа рахь иҳашьҭуеит.
– Агрантқәа зышәҭода? Ирылашәҳәо аицлабрақәа ирылахәыда, алахәцәа рҟынтә анаҩс дышԥалышәхуеи аиааира зго?
– Агрантқәа раиуразы иҟоуп ҩ-хырхарҭак: актәи – акультура аусзуҩцәа ирызкуп; аҩбатәи – асоциалтә ҵакы змоу апроектқәа ирзынархоуп.
Еиқәысыԥхьаӡоит акультура аганахьала агрантқәа ириааиз, зыпроектқәагьы қәҿиарала иназыгӡаз. Абар урҭ: абаза акьанџьатә театр аартра, Абаза раион аҟны амузыкатә оркестр аиҭаира, жәаба инареиҳаны ашәҟәқәа рҭыжьра (апоезиа, ахәыҷтәы лакәқәа уб.иҵ.), Ҟарачы-Черқьессиа иҟоу абаза қыҭақәа зегьы аҳауаҟынтә рҭыхра – авидеоальманах «Абазашҭа» аиқәыршәаразы. Насгьы, агранттә финансқәа рыла иаартын ақыҭа Хәажә ду аҟны ахореографиатә кружоки, ақыҭа Инџьықь-Ҷкәын аҟны жәлар рнапҟазара акружоки.
Асоциалтә ҵакы зманы агрант зауз апроектқәа ируакуп – Гәымлоуқыҭ аҟны ахшдкыларҭа аартра. Уи агрант даиааит аҭыԥантәи анаплакҩы. Мусса Ҳабал-иԥа иҟаиҵаз афинанстә цхыраара иабзоураны ақыҭараҿы иахьа аус ауеит ахшдкыларҭа, иаԥҵахеит аусурҭа ҭыԥ ҿыцқәа, иара убасгьы ақыҭауаа рзы иҟалеит алшара, ахш аџьармыкьаҿтәи ахәԥсала аҭиразы. Анаҩс ахшдкыларҭа еизнаго ахш азауадқәа рахь иагоит. Иахьазы, ақыҭанхацәа рыбжаҩык ироуа ахш уахь инаргоит, џьоукы уи ала мацароуп рҭаацәарагьы зларбо. Раԥхьатәи аамҭақәа рзы ари апроект инаԥшуаз рацәак агәра ргомызт, иақәгәыӷуамызт, аха аамҭа ишаҳнарбаз ала, иара қәҿиаратәхеит.
Агрант аиуразы ашәҟәы алаҵара рылшоит згәы иаҭаху зегьы. Ҳара ҳсаит аҟны инарҭбааны икьыԥхьуп уи шыҟаҵатәу. Уи адагьы, асаит аҟны аӡәы акы изеилымкааргьы, есымша ҳофис даҭаарц, дҳадҵаалар ҟалоит, уа зегь изеиҭаҳҳәоит. Зегь реиҳа ихадоу –ахшыҩҵак, аидеа бзиаӡа, ҳџьынџьуаа рыԥсҭазаара еиӷьызтәыша. Анаҩс ҳексперттә хеилаки аиҿкаара ахадеи ахәаԥшуеит иалаҵаз азыҳәақәа, иагьалырхуеит зегьы иреиӷьу.
– Иҟалозар, маҷк иаҳзеиҭашәҳәар сҭахын уажәазы аус здыжәуло, мамзаргьы анагӡара иазыхиоу апроектқәа рыӡбахә.
– Уажәазы абаза қыҭақәа реиҳабыреи, аҭыԥантәи ауаажәларратә еилазаарақәеи, аҳәса рхеилакқәеи ҳаилацәажәоит, иагьалаҳкаауеит 2019 шықәсазы ҷыдала қыҭацыԥхьаӡа еиҳа акырзҵазкуа апроектқәа. Аҭагылазаашьа ҳахәаԥшны ацхыраара индивидуалла ҳазнеиуеит. Иаҳҳәап, Ельбырӷан ақыҭан иааиуа ашықәсазы иҳаргылап ҳәа ҳгәы иҭоуп раԥхьатәи абаза жәлар рмузеи, анаҩс уахь ииаҳгоит аҭыԥантәи ашкол аҟынтә аекспонатқәа. Амузеи ахаҭа Абаза раион иатәны иҟалоит.
Даҿа қыҭарак иазхаӡом шә-нызқь мааҭ, Акультура ахан аргылара иазку Урыстәыла аиҳабыра рҳәынҭқарратә программа аҽалархәразы иахәҭоу ашәҟәқәа реиқәыршәаразы. Абраҟа иҟоуп алшара, шә-нызқь мааҭ алаҵаны, ашәуа қыҭарахь афедералтә биуџьет аҟнытә ахарџь (9 миллионк раҟара) неиратәы аҭагылазаашьа аԥҵара.
– «Алашара» – заҵәӡам. Иара адагьы ареспубликаҿы иаԥҵоуп егьырҭ абаза уаажәларратә еиҿкаарақәа. Дареи шәареи аус шԥеицыжәуеи? Имҩаԥыжәго аусқәа шәмырҩбаӡои?
– Ҟарачы-Черқьессктәи Ареспубликаҿы ашәҟәы иҭагалоуп ҩажәа инареиҳаны абаза уаажәларратә еиҿкаарақәа, аха урҭ рҟынтә активла аус руеит жәбаҟа. Урҭ рхыԥхьаӡараҿы иҟоуп: Абаза жәлар абыргцәа рхеилак, Аҿар реидгыла, Аҳәса рхеилак, Ҟарачы-Черқьессктәи Ареспубликаҟны иҟоу Аԥсны хатәгәаԥхарала еибашьуаз рхеилак. Аиҿкаарақәа рыхьӡқәа рыла еилукааратә иҟоуп имҩаԥаҳго аусқәа шеиԥшым.
2016 шықәсазы аус зуаз абаза еиҿкаарақәа зегьы еидылеит Ассоциациа «Аԥсадгьыл» ҳәа захьӡу аҩныҵҟа. Уажәшьҭа ҳазегьы ҳаицхырааны иҳаӡбоит ҳажәлар рзы акрызҵазкуа азҵаарақәа.
– Рамазан, иаҳзеиҭашәҳәарц ҳҭахын абаза жәлар Рмилаҭтә фонд хықәкыс иамоу: ианбаԥҵаз иара, насгьы Афонд иазнеиуа аԥара хырхарҭас иаиуазеи?
– Ашәҟәқәа рыла Афонд аԥҵеижьҭеи шықәсқәак ҵуеит, аха аусура иалагеит ҳазҭоу ашықәс азы. Афонд абиуџьет аҿы, Анцәа иџьшьаны, аԥара еизо иалагеит. Арҭ аԥарақәа – еиуеиԥшым ақыҭақәеи ақалақьқәеи рҟны инхо ашәуаа иаарышьҭуа роуп. Дара рхаҭақәа роуп изыӡбогьы уи шныхтәу. Аӡәы иҭахуп иқыҭараҿы амҩа аҟаҵара, даҽаӡәы – аспорт шҭахәаԥш аргылара.
Аԥара анеиааира аҳасабырба есымчыбжьа асоциалтә саитқәа рҟны иаҳкьыԥхьуеит. Еизгаз аԥарақәа зегьы, абаза жәлар рыԥсҭазаара аиӷьҭәрахь ишышьҭхо азы хәдықәҵас дамоуп – Мусса Ҳабал-иԥа Егзакь. Иахьазы дыҟам ашәыуак, иара иаҵкыс ҳара ҳажәлар зыгәра рго. Уи иабзоураны Афонд афинанстә ҭагылазаашьа еиҳа еиҳахоит: фы-мыз рыла еидаҳкылеит 500 000 мааҭ.
Ари даара крызҵазкуа проектуп. Сара сгәанала, ари зынӡа иҿыцу ҩаӡароуп ҳусураҿы. Абаза етнос аиқәырхареи арҿиареи апроцесс аӡәы мацара ибӷа иқәзар залшом, ари аус аҟны зегьы иҳалшо ҟаҳҵароуп. Уи традицианы иҟалароуп: есымзы, иаҳҳәап, шә-мааҭк ракәзаргьы Амилаҭтә Фонд ахь аиагара. Уи аҟаҵара мариаӡоуп: Сбербанк ахархәара ала.
Александр Шервашиӡе-Чачба: асахьаҭыхҩы атәым жәҩан аҵаҟа
«Наӡаӡа зыԥсы ҭоу – аԥсҭазаара иахылҵыз аҟазара заҵәык оуп»
Раԥхьаӡатәи аԥсуа профессионалтә сахьаҭыхҩы, аҭауад Александр Шервашиӡе-Чачба – Аԥсны аҳ Қьалышьбеи Чачба имоҭа диԥан. Шервашиӡе – аԥсуа жәла Чачба қырҭшәала аҳәашьа аформа ауп, қырҭтәылатәи аҩыратә традициаҿы ус ишьақәгылеит абжьаратәи ашәышықәсақәа рынҵәамҭа инаркны..
Чачаа рыжәла агерб, ишьақәырӷәӷәоуп цәыббра 14, 1901 шықәсазы
Заԥхьаҟа исахьаҭыхыҩхараны иҟаз Александр иаб Константин – аҵыхәтәантәи Аԥсны аҳ Сафарбеи (Гьаргь) диԥан. Иара еснагь активла ауаажәларратә ԥсҭазаара иҽалаирхәуан, иара ихаантәи аамҭазы илаԥшҳәаа акыр иҭбаан, раԥхьаӡатәи аԥсуа нбан аиқәыршәарагьы инапы алакын. Аха, иаб ихаан, 1810 шықәсазы иаԥырхыз Аԥсны аҳәынҭқарра астатус аиҭашьақәыргылара хықәкыс измаз 1832 шықәсазтәи ачарҳәара дшалахәыз анеилкааха ашьҭахь, наӡаӡа иԥсадгьыл дахырцоит. Афранцыз профессор-амузикаҭҵааҩы иԥҳа, апианино арҳәаҩы Наталиа д'Анлуа ԥҳәысс дааигоит. Ҿыц иаԥҵаз аҭаацәара ақалақь Феодосиа анхара иалагоит. Иара уброуп 1867 шықәса, ԥхынҷкәын 24 рзы рԥа Александр дахьизгьы. Аҭаацәараҿы ԥшьҩык ахәыҷқәа ахьыҟаз иара ахԥатәиын. Аха ахәыҷқәа рани раби заа еилыҵит. Александри иашьеиҵба Владимири раб иҟны инхеит.
Константин Чачба ишиԥхьаӡоз ала, иԥацәа хымԥада арратә кариера ҟарҵар акәын, убри аҟнытә Александр Нижегородтәи аракчеевтәи акадеттә корпус даҭан, аха арԥыс маӡала аҟазарахь игәы ихо далагахьан аҟнытә, рацәак иҭахымкәа уаҟа аҵара иҵон.
Иара (Александр Шервашиӡе-Чачба) иааикәыршан иҟаз арратә бзазара бзиа ибомызт, арратә кариера дук ҟаиҵандаз ҳәа агәаҳәара имамызт, убри аҟнытә акадеттә корпус аҿы иҵара иаразнак игәы ахшәеит, даашьо далагеит.
Асахьаҭыхҩы иԥҳа Русудана Шервашиӡе-Чачба лгәалашәарақәа рҟынтә
Александр Константин-иԥа Шервашиӡе-Чачба ихәыҷра шықәсқәа
Шервашиӡе-Чачбақәа рҭаацәаратә архив
Александр игәы ззыбылуаз иаб даниԥха ашьҭахь, аҵара зынӡа ихы изақәымкуа дҟалеит. Иан Наталиа Матвеи-иԥҳа д'Анлуа усҟантәи аамҭазы Киев дынхон, ареалтә ҵараиурҭа арҵаҩы Николаи Павел-иԥа Василиев-Иаковлев ԥҳәысс диман. Иабԥса ицхыраарала Александр дрыдыркылоит Киевтәи ареалтә ҵараиурҭахь, уи дагьалгоит 1889 шықәсазы. 24 шықәса анихыҵуаз Александр дныҟәоит Москватәи аҿыханҵеи, аскульптуреи, архитектуреи рҵараиурҭахь. Иара убри аамҭазоуп асахьаҭыхҩы қәыԥш ахәшатә шәыгақәа рыла раԥхьатәи исахьақәа анҭихуа: «Абаҳчаҿы», «Аҵх ааигәахоит» ҳәа хьӡыс измоу. Аҵараиурҭаҿы рҵаҩыс иҟаз Уасил Поленов арԥыс ибаҩхатәра иаразнак игәеиҭеит, иагьиабжьигеит Париж дцаны, иҵара иациҵарц.
«Абаҳчаҿы», Александр Шервашиӡе-Чачба, 1892 шықәса
Аԥсны Аҳәынҭқарра Амилаҭтә сахьатә галереиа
Аҿыханҵеи аскульптуреи рзы Москватәи ашкол аҟны сырҵаҩы В. Д. Поленов иоуп, убри иабжьгарала 1893 шықәсазы Парижҟа сагьцеит, аҿыханҵа, еиҳаракгьы асахьаҭыхра бзиаӡаны исҵарц азы, Москва уи ҽеишәа иузыҵо иҟамызт, аха ус азы ахара зду В. Д. Поленов иакәӡамызт...
Александр Шервашиӡе-Чачба – атеатр аусзуҩы, аиҭагаҩ Николаи Евреинов иԥшәмаԥҳәыс Евреинова Анна Александр-иԥҳа лахь ииҩыз исалам шәҟәы аҟнытә
Александр Константин-иԥа Шервашиӡе-Чачба
Париж ақалақьаҿ Александр аҵара иҵон Европа еицырдыруаз арҵаҩы Фернан Кормон ишкол-астудиа аҟны. Еиуеиԥшым аамҭақәа рзы уи иҵаҩцәас иҟан Винсент Ван Гог, Анри Тулуз-Лотрек. Аҭауад қәыԥш иҵон асахьа закәу, аҿыханҵа, акомпозициа, анатомиа, асахьаҭыхраҿы иҟоу еиуеиԥшым астильқәеи ахырхарҭақәеи уҳәа.
Кормон ишкол аҟны зегь реиҳа ихадаз ԥҟараны иҟан – арҿиара знапы алаку ауаҩы аҟазарахь имоу абзиабареи арҿиаратә хақәиҭреи реиқәырхара, аклассикатә канонқәа рыла иҿамҳәара, ԥсабарала илоу аҟыбаҩ ҷыда инагӡаны иааԥшыртә аҟаҵара. Убра Кормон иҿоуп Александр Шервашиӡе-Чачба сахьаҭыхҩык, рҿиаҩык иаҳасабала дахьышьақәгыла, дахьшәы.
Аҟазараҭҵааҩы Сурам Сақаниа
Александр Константин-иԥа Шервашиӡе-Чачба, Петербург
Асахьаҭыхҩы қәыԥш Парижтәи амузеиқәа рҟны аамҭа рацәаны ихигон, егьырҭ арҿиаҩцәа рыстильқәеи рҭыхшьеи ҭиҵаауан. Убри аамҭазы аҟазара иазку раԥхьатәи истатиақәа рыҩра далагеит, урҭ ркьыԥхьуан ажурналқәа «Аполлон», «Аҟазара адунеи», «Ахьтәы уасцәа», «Аҟазара» уҳәа убас егьырҭгьы рҟны. Аимпрессионистцәа рырҿиара зегь раԥхьа ахәшьара ҳаракы азҭаз дреиуан иара. Париж дыҟанаҵ Чачба драбадыруеит аурыс сахьаҭыхыҩ қәыԥшцәа аӡәырҩы – Александр Бенуа, Игор Грабарь, Валентин Серов уҳәа егьырҭгьы, аурыс артистцәа рыкружок «Монпарнас» далахәхоит.
Иҟаӡам иалкаау ҵабыргык, ─ иҟоуп аҵабыргқәа рацәаны. Аԥсҭазаара иҵабыргны аарԥшышьак амаӡам, асахьаҭыхҩы итемперамент иагәылсны уи аԥсҭазаара иннажьуа ацәанырроуп иузаарԥшуа.
Александр Шервашиӡе-Чачба аимпрессионистцәа ирызкны
Александр Шервашиӡе-Чачба Париж дахьыҟаз диԥылеит иинасыԥхараны иҟаз аҭыԥҳа Екатерина Уасил-иԥҳа Падалка. Ларгьы аҭауад шьҭра лыман, аҵара лҵон Сорбонна, аматематикатә факультет аҟны, аха аԥара лыцәмаҷын, илызхомызт, убри анҟытә лассы-лассы асахьаҭыхцәа рҿы натуршьицас аус луан. Убас иагьеибадырит Чачбеи лареи. Асахьаҭыхыҩ инапы иҵыҵит Екатерина Падалка лпаҭрет «Дама в красной шляпке» ҳәа хьӡыс изауз. 1905 шықәсазы дара еибагеит. Аха рыԥсҭазаара акыр арыцҳарақәа ацын – раԥхьатәи рԥа Миша дшысабиаз дрыԥхеит. Афинансқәа рганахьалагьы еснагь ауадаҩрақәа рыман.
Александр Константин-иԥа дахьаацәырҵлак ҭеиҭыԥшла ицназгоз дыҟамызт, аха ԥара дук иманы дҳамбацызт, даара иӡыргацәам аԥсҭазаашьа ныҟәигон. Иара иԥҳәыс – ҟәышк, ссирк лакәын, аҵареи ааӡареи лыман… амал аганахьала аҩыџьагьы ӷарқәан умҳәозар
Александр Бенуа ишәҟәы «Сгәалашәарақәа» аҟнытә
Екатерина Уасил-иԥҳа Падалкеи лԥа Мишеи
Александр Константин-иԥа Шервашиӡе-Чачбеи иԥа Мишеи
Екатерина Уасил-иԥҳа Падалкеи лԥа Мишеи, Париж азааигәа иҟоу ақалақь Клиамар, 1909 шықәса
1906 шықәсазы Александр Шервашиӡе-Чачба ихы алаирхәит Париж имҩаԥысуаз аурыс сахьаҭыхыҩцәа рцәыргақәҵа. Афранцыз публика рҿаԥхьа ицәыргаз «Автопортрет» даара ибзианы ирыдыркылеит. Абри асахьа азы Александр Чачба дрыдыркылеит Франциа асахьаҭыхыҩцәа рмилаҭтә еилазаарахь.
1906 шықәса анҵәамҭазы асахьаҭыхҩы Петербургҟа нхара диасуеит, уаҟа петербургтәи аимператортә театрқәа рҟны декораторс аус иуеит. Асценаҿы раԥхьатәи иусумҭас иҟалеит Гуно иопера «Фауст» азы адекорациақәа, Мариинтәи атеатр аҿы иқәдыргылоз. Уи ашьҭахь иҟан «Тристани Изольдеи» Вагнер итәы, уи ашьҭахь «Ақьачақьи Тантриси» Хардт итәы – арҭ аҩба Александринтәи атеатр асценаҿы иқәиргылеит арежиссиор Всеволод Меиерхольд. Акритикцәа ахәшьара ҳаракӡа арҭеит арежиссиор иусумҭа еиԥш адекорациақәагьы. Максимилиан Волошин урҭ ирзиҳәеит абас: «…хәы змаӡам ҭоурыхтә усумҭақәоуп, ажәытәтәи аминиатурақәеи асахьақәеи инарҵауланы иҭҵааны ишазырхиаз рныԥшуеит» ҳәа. Шекспир итрагедиа «Гамлет» азы Чачба иаԥиҵоит 105 рҟынӡа акостиумқәа рескизқәа.
Питертәи Аимператортә театрқәа рҟны Декоратор хадас сыҟан – Мариинтәи, Александринтәи, Михаиловтәи атеатрқәа рафишақәа рҟны сыхьӡ есыҽны иубон – сара адекоратор-сахьаҭыхыҩ ду Головин иҵаҩы сакәын, «сиҩызан» оуп, рацәак зхы ӡырзымгоз сахьаҭыхҩын сара, аха Петербург зегьы сырдыруан, сара уи сагьашьҭамызт.
Екатеринеи Александри даҽа ҩыџьа ахәыҷқәа роуеит – аԥеи аԥҳаи Констинтини Русуданеи. Аха аԥҳа лира аамышьҭахь дук мырҵыкәа Александр Чачба иҭаацәа дрылҵны, актриса Наталиа Бутковскаиа длыцынхо далагоит. Урҭ еибадырит «Старинный театр» аҟны. Арҭ ахҭысқәа рышьҭахь Екатерина лԥа аимҳәацәгьа ахьимаз азы лхәыҷқәа лыманы Феодосиаҟа нхара диасуеит. Русуданеи Константини зны-зынла Коктебель ақалақь ахь раб ибара иаауан. Александр Чачба абра инхоз иҩыза апоет, асахьаҭыхҩы Максимилиан Волошин иҟны даалон аҩбатәи иԥҳәыс диманы. Ахәыҷқәеи раби аҵыхәтәантәи реиԥылара мҩаԥысит 1920 шықәсазы.
Александр Чачбеи иԥҳа Русуданеи (Бина) иԥа Константини (Тусиа) аҵыхәтәантәи реиԥылара, Коктебель, 1920 шықәса
Александр Чачбеи иԥа Константини, Финлиандиа
Бинеи Тусеи (рхәыҷы хьӡқәа) рлақәа Живаиеи Бабкеи рыманы «аибашьра» ихәмаруеит
1919 шықәсазы иԥҳәыси арежиссиор Николаи Евреинови идкыланы Аҟәа иааиртуеит ахәыҷтәы сахьаҭыхратә школ, уаҟа иара асахьаҭыхшьа дирҵон. Еиҿикааит иара убас адраматә студиа, уаҟагьы сценографс аус иуа далагеит. Аҟәа ауааԥсыра идырбан Евреинов испектакльқәа: «Веселая смерть», «Степик и Манюрочка» «Школа Этуалей». Ахәаԥшцәа рҟны ақәҿиара ду аман ақәыргыламҭа «Козьма Прутков».
Н.Н.Евреинов аусура аганахьала даара иџьбараз режиссиорын, арепетициақәа мҩаԥысуан есыҽны асааҭ 11 инаркны ахәылбыҽха асааҭ 7-нӡа, аанҿасрада. Александр Чачба ашьыжь заа атеатр ахь инеиуаз амшынтәарак аус иуан, астудиа аҵаҩцәеи иареи атеатр алаӷәраҿы итәаны адекорациақәа ҭырхуан. Дауны, иааигны, набыцрак иқәымкәа еснагь деиҿкааӡа дыҟан, ишәҵатәы аҿоума, ихымҩаԥгашьаҿ аума. Аҽхарззалара иламызт, зегьы рацәажәашьа дақәшәон. Ахаан ибжьы ҭигомызт, аҽынкылара иман. Аӡәы лахь иҭара иқәшәаргьы, ҭынч иаиҳәон агха ахьыҟаз, ахара зду иаҳаҭыр ламырҟәыкәа. Ари атеатр ауаа рацәа аднаԥхьало иалагеит.
Русудана Шервашиӡе-Чачба лыстатиа аҟынтә – усҟантәи аамҭазы иқәдыргылоз аспектакльқәа руак алахәҩы, атеатр аусзуҩы С.И. Мульман ицитата.
Александр Шервашиӡе-Чачба иҭихыз Коломбина лкостиум аескиз, Николаи Евреинов икомедиа “Аԥсра лахҿых” азы, Аҟәа, 1919 шықәса
Николаи Евреинов икомедиа “Аԥсра лахҿых” азы Александр Шервашиӡе-Чачба иазирхиаз адекорациақәа, Аҟәа, 1919 шықәса
Николаи Евреинов, Александр Шервашиӡе-Чачба иҭыхымҭа
Александр Чачба Аҟәа дынхон иаб иашьа иԥа Гьаргь Михаил-иԥа Чачба иҟны, лассы-лассы урҭ дрыцаанхон асахьаҭыхҩы иашьа гәакьа – ареволиуционер Владимиргьы. Арҭ ахҩык еицны изныкымкәа иаҭаахьан Шервашиӡе-Чачбақәа Аҟәатәи рвилла «Чеми», уаҟа аамҭа рхыргон. Аҟәа дыҟанаҵ Александр Чачба имшынҵақәа рҟны лассы-лассы дазааҭгылоит ижәлар рдоуҳа аиҭаира.
Ақалақь адәахьтәи аԥшӡара – зыда ԥсыхәа ыҟам акоуп, аҳауа цқьеи амра ашәахәеи ыҟазар шахәҭоу еиԥш, иҟазароуп аԥшӡарагьы – уи ауп ақалақь ԥсыс иахоу, уи ада ақалақь аԥсы ҭаӡам, ҽеишәа иныҟәрымго анхамҩаҿы ажәбора иеиԥшхоит.
Ара инхо ажәлар ажәытә аамҭа иалиааз, иԥшӡоу аҵас-қьабзқәа ааргоит, ҩныҵҟала иссиру адоуҳатә культура ду рымоуп, ус анакәха ҳақалақьгьы убри иашьашәаланы иҳарԥшӡароуп. Машәыршақә акгьы ҟамлааит, зегьы ҳрызхәыцны, азеиԥш гармониа азгәаҭауа… Аҟәатәи аҭауадцәеи аамысҭацәеи збоит, ақалақьаҿ амал арҳара знапы алаку; уԥсадгьыл уазхәыцуазароуп раԥхьа иргыланы. Шәыԥсадгьыл абеиара – шәаргьы ишәбеиароуп… Даара сгәы сыхьуеит аԥсуаа ҳҿы, ашьха жәларқәа зегь рҿы зыхә ҳаракӡаны иаҳшьо аҟазшьақәа рыӡра ашәарҭара саназхәыцуа. Схаҿы иаазгоит урҭ – икалаӡа, еилҟьаӡа, ааӡара ду рыманы, раҳаҭыр ҳаракӡаны икны, мыцхәы имцәажәо, аҽынкылареи, ачҳареи, аӷәӷәареи рыманы. Ҳкультура зегь абра иҟоуп… Ҿыӷәӷәала исҳәоит: аԥацхаҿы унхозар еиӷьуп, аҵара змам, аха ԥсабарала иҟәышу аԥсуа цқьа еиҳа деиӷьуп Аҟәа сызлаԥшқәо аҵарабжа змоу шьоукы-шьоукы раасҭа… Ашьха қыҭа ҳаракқәа рҟынтә иаауа даара сгәы рзыбылуеит аҟәаа реиҳагьы. Убарҭ аԥсуа цқьақәа рҟноуп макьана еиқәханы иахьыҟоу Толстои и-«Ҳаџьы-Мураҭ» аҟны иааирԥшыз аҟазшьақәа, убарҭ хәы змаӡам аҟазшьа шьахәқәа роуп сгәырӷьаҵәа исзырҳәо «Сара саԥсыуоуп!» ҳәа, сыбжьы ҭыган убас аҳәара азин сызҭо…
Цәыббра 14, 1917 шықәса, Аҟәа, Гьаргь иҟны
Александр Шервашиӡе-Чачба имшынҵақәа рҟынтә
Саб Аҟәа иихигаз аамҭа зынӡа ишырацәамызгьы, убратәи иусура – зегь реиҳа игәы ззыбылуаз аамҭан ҳәа сгәы иаанагоит, Петербург оума, Европа иреиҳаӡоу ақалақьқәа рҿоума аспектакльқәа реиҿкаараҿы иара ихаан иреиӷьӡаз артистцәа аус шрыциухьазгьы.
Асахьаҭыхҩы иԥҳа Русудана Шервашиӡе-Чачба лыстатиа аҟнытә
Аха аҭыԥантәи аиҳабыреи иареи рҳәоуеиқәымшәарақәа ирыхҟьаны, насгьы уи иуацәеи иҭынхацәеи ҭаха ахьрырымҭоз амшала, иашьа Владимиргьы уахь дналаҵаны, Александр Чачбеи иԥшәмаԥҳәыси Аԥсны иқәҵыр акәхеит. Асахьаҭыхҩи уи иҭаацәеи еибганы Аԥсны иалҵырц азы Нестор Лакоба ихаҭа рнаскьагара далахәын. Абри атәы иҩуан Николаи Евреинов, Максимилиан Волошин иахь ԥхынгәы 10, 1924 шықәсазы иишьҭыз ашәҟәаҿы: «Александр Константин-иԥа Қырҭтәыла аменшевикцәа рҟынтә дықәҵит, урҭ иара иҭынхацәа аԥсуаа – иахьа ибольшевикцәоу – ҭаха ахьрырымҭоз иахҟьаны. Баҭымынӡа уи дааскьаигеит Нестор Лакоба ихаҭа – Аԥсны Жәлар ркоммисрацәа рхеилак ахантәаҩы...»
Ажурнал «Русское искусство» актәи аномер ашмуцтитул, 1921 шықәса
1921 шықәса рашәара 16 инаркны ԥхынгәы 10-нӡа имҩаԥысуаз ацәыргақәҵа «Exposition des oeuvres des artistes russes» акаталог раԥхьатәи адаҟьа
1921 шықәса рашәара 16 инаркны ԥхынгәы 10-нӡа имҩаԥысуаз ацәыргақәҵа «Exposition des oeuvres des artistes russes» акаталог ацәа
Ацәыргақәҵа «First Russian Exhibition of Arts and Crafts» алистовка, асахьаҭыхратә галереиа Уаитчепл аҟны, Лондон, 1921 шықәса
Александр Шервашиӡе-Чачба имҩа Франциаҟа ихан. 1920 шықәсазы асахьаҭыхҩы ааԥхьара иоуеит зыхьӡ хараӡа ицахьаз атеатр аусзуҩы, абалеттә антерприза «Русские сезоны» аԥызҵаз Сергеи Диагилев иҟынтә, ибалетқәа рҟны сценографс аус ауразы. Диагилев изы Чачба – «зеиԥш ыҟам сахьаҭыхҩын», атеатр аиқәыршәаҩ, асахьаҭыхҩы Иван Билибин изы – «Франциа ахьынӡанаӡааӡо иреиӷьу декораторын», акәашаҩ ду, ахореограф Сергеи Лифарь изы – «зеиԥш ҟамло аҟаза, Мраҭашәара имҩаԥысыз асахьаркыратә-театртә револиуциа алахәҩын». Диагилев инахысгьы Александр Чачба аус иуан Париж, Лондон, Бриуссель ақалақьқәа ртеатрқәа рзы, атеатртә турне далахәны Еиду Америкатә Штатқәа дырҭаахьан.
Диагилева и-аурыс балет
Долгое время об Александре Шервашидзе-Чачба было мало что известно, лишь то, что он находится в Париже. Его дочь Русудана Александровна не имела связи с отцом после 1929 года – времени последней переписки между ее родителями.
Саб асалам шәҟәқәа ҳзыиҩуан, ԥаралагьы иахьынӡаилшоз ацхыраара ҳаиҭон ацәҳәыреи амлакреи аныҟаз ҩажәатәи ашықәсқәа раан. Аха нас ҳашнеиуаз ҳашәҟәеимадара аанкылахеит. Ҳлахьынҵақәа хаз-хазхеит. Сан акыр аџьабаа баны, ауадаҩрақәа дырхысны ҳлааӡеит, ҳаб иахь агәыбылреи аҳаҭырқәҵареи ҳаманы… лыԥсҭазаара далҵит 1955 шықәсазы, ҳаб ихабарк лзымдыркәа. Лара еснагь лгәы иалан иусумҭақәа аҳәаанырцә иаанхоит ҳәа, уаҳа иԥсадгьыл рымбакәа… Сашьа Константин Амшынеиқәаҿтәи апароходра акапитан ицхырааҩыс иҟаз, иԥсҭазаара далҵит 1938 шықәсазы. Саби сареи ҳауп иаанхаз – иара Франциа дыҟан, сара – сыԥсадгьыл аҿы. Ҳхабарқәа еибаздырӡомызт, машәырла дсыԥшаартә иҟалаанӡа.
Константин Александр-иԥа Шервашиӡе-Чачба
Русудана Александр-иԥҳа Шервашиӡе-Чачба
1956 шықәсазы ақырҭуа журнал «Дроша» аҟны иҭыҵуеит Александр Шервашиӡе-Чачба изкыз аҟазараҭҵааҩы О.Д. Пиралишвили истатиа, асахьаҭыхҩы иԥсҭазаара далҵхьеит ҳәагьы аирбеит. Ҩышықәса ааҵуаны ари астатиа асахьаҭыхҩы инапаҿы ианыҟала, даалаган астатиа автор иахь аҭак иҩуеит: «Гха хәыҷык сыриашоит: макьана сыԥсы ҭоуп, уамашәа иубаша, сагьычмазаҩым, сымала сынхоит. …Исымоу зегьы Қарҭи Аҟәеи амузеиқәа рыҭара сазыхиоуп»
Абри асалам шәҟәы аамышьҭахь Қарҭҟа иаашьҭын Александр Чачба- Шервашиӡе иусумҭақәа 500 цыра. Аамҭак ашьҭахь урҭ рахьтә 220 ҭыхымҭа Аҟәаҟа иааган. Александр Шервашиӡе-Чачба иусумҭақәа ҵәахуп иара убас Санкт-Петербургтәи аҳәынҭқарратә театртә библиотекаҿы, иара убас Бахрушин ихьӡ зху Аҳәынҭқарратә ацентртә музеи аҟны.
Убри Пиралишвили истатиеи Александр Чачба иҟаиҵаз аҭаки рыбзоуралоуп асахьаҭыхҩы иԥҳа Русудана, ирыбжьаз аимадара рцәыӡижьҭеи еснагь заб ишьҭамҭа зыԥшаауаз, уи иӡбахә лаҳартә излаҟалаз. 1958 шықәса инаркны Русуданеи лаби ҩаԥхьа асалам шәҟәқәа рыбжьалоит. Урҭ ашәҟәқәа рҿынтә лара еилылкаауеит, Александр Чачба асахьаҭыхҩы-асценограф иаҳасабала Диагилеви, нас уи ишьҭрамадаҩцәеи рҟны аус шиуаз 1948 шықәсазы иԥҳәыс Наталиа Бутковскаиа лыԥсҭазаара далҵаанӡа.
Диагилев ибалет «Голубой экспресс» аҟны акырынтә ирдуны аԥарда аҳасабала ахархәара аҭан зшәагаа дуумыз 1922 шықәсазтәи Пикассо иҭыхымҭа – «Женщины, бегущие по пляжу». Атеатр асахьаҭыхҩы Александр Шервашиӡе иҟаиҵаз асахьа ахҩылаа убас иссирхеит, убас аоригинал еиԥшхеит – Пикассо аԥардаҟны ихьӡ аниҵартә аҟынӡа. Убри аахыс абри аԥарда – Пикассо инапы зҵаиҩхьоу аусумҭақәа зегьы иреиҳауп.
1920 шықәса инаркны С. П. Диагилев ибалетқәа рзы даара ирацәаны аус зуит, ахырхарҭа ҿыц ала иҭыхуаз Франциа асахьаҭыхыҩцәа дуқәа Пикассо, Дерен, Брак рескизқәа рыла… уи абзоурала сара снапы алакын зегь реиҳа бзиа избоз аус – ахолст дуқәа рҟны аҭыхра, даҽакала иуҳәозар – адекорациақәа разырхиара. Диагилев даара пату ақәиҵон сара снапала адекорациақәа ахьҭысхуаз…
Александр Шервашиӡе-Чачба иԥҳа Русудана лахь ииҩыз ишәҟәы аҟынтә
Александр Чачба акыр иқәра неихьан Монте-Карло атеатр азы «Шахерезада» адекорациақәа аныҟаиҵоз, хәымш рыла дзылгаз ари аус иԥҳа лахь ииҩуаз асалам шәҟәаҿы «аҵак ду амам» ҳәа ахиҳәааит.
Хәымш инеиԥынкыланы ааба-ааба сааҭ аусура – 84 шықәса зхыҵуа изы имариам акоуп, аха сара сықәра иацу амчымхара саиааит, аха зегьы ишеицазгәарҭаз ала, «Шахерезада» (Бакст имузикала) – зегь реиҳа исықәҿиаз усумҭоуп, ианнажьуа ацәаныррала, амҽхак адурала, аԥшшәқәа рхыркырала.
«Шопениана» Витторио Риети иорекстровка ала, асценографиа – аҭауад Александр Константин-иԥҳа Шервашиӡе-Чачба, акостиумқәа – Александр Бенуа. Асолистцәа: Нана Гольнер, Мишель Панаиефф, Анна Волкова, Татиана Риабушинскаиа
Татиана Степановеи Олег Тупити, актк ала ишьақәгылоу ахореографиатә поема «Лебединое озеро», амузика – Пиотр Чаиковски, ахореографиа – Мариус Петипа, Лев Иванофф
«Original Ballet Russe» Аменрикаҟа агастрольтә тур ахсаала, ихацыркын Мексика, 1942 шықәса, ажьырныҳәамзазы
Иԥҳа лахь иааишьҭуаз асалам шәҟәқәа шамахамзар зегьы рҿы Александр Чачба иҩуан иԥсадгьыл ахь аара дшазгәышьуа. Русудана илылшоз зегь ҟалҵон лаб ишьам дгьыл даҽазнык иадымхаргьы днықәԥшырц азы, аха лҽазышәарақәа акагь рылҵуамызт. 1959 шықәсазы Александр Чачба Канны ақалақь аанижьыр акәхеит, избан акәзар дзыҩназ ауаҭах зтәыз аԥшәма ддәылҵырц адҵа ҟалҵеит. Асахьаҭыхҩы иажәымҭаҽха анхарҭа ҭыԥ ҿыц дашьҭалар акәхеит, иҩызцәа рыцхыраарала Монте-Карлоҟа диасуеит. Аха убри аан ԥықәсларак ҟалеит. Монако аҳраҿы Александр Шервашиӡе-Чачба афранцыз пенсиа аиуразы изин ицәыӡуеит, убри аҟнытә аҵыхәтәантәи ишықәсқәа рзы Монако апринцесса лпансионат аҿы ихигар акәхоит.
Есааира еиҳа-еиҳа исцәыуадаҩуп аԥсҭазаара… Қарҭынтә ааԥхьара сырҭеит уатәи Амузеи аиҳабацәа – срызлеирц, официалла адкылара ду узыҟаҳҵоит ҳәа сарҳәеит. Сара урҭқәа сҭахӡам, рацәак ахӡыргара сашьҭам, сықәрагьы шьҭа ихатәроуп, аха Қарҭтәи аиҳабыра уахь сцара изацхраауазар, Аҟәаҟа алеирагьы азин сырҭап ҳәа сгәыӷуеит. Иҟалозар, аҳәара ҟаҵа Қарҭи Аҟәеи, уахь слеира дара ирҭаххаратәы, бара – сыԥҳа бҿы сынхо сҟаларц азы. Сцара иадҳәалоу ақьаадқәа реиқәыршәаразы Париж слеираны сыҟан, аха уи сзалмыршеит аԥара рацәаны иахьагоз амшала… Бара бахь инасышьҭыз ателеграммагьы зқьы франк сцәагеит… Алеишьа здыруеит, уи уадаҩым сара сзы, авион ала аԥырра маншәаланы исхызгоит – сгәабзиара макьана ицәгьам…
Александр Константин-иԥа Шервашиӡе-Чачба апринцесса Греис Келли лпансион аҟны, Монте-Карло
1964 шықәсазы Александр Шервашиӡе-Чачба дԥырҟоит, уи ашьҭахь игәабзиара ахьҭышәынтәаламыз иахҟьаны даҽа ҩышықәса ахәышәтәырҭаҿы даанхоит. 1968 шықәсазы асахьаҭыхҩы иԥҳа Русудана ибыргхахьаз лаб дылбарц Франциаҟа ацаразы алшара лоугәышьеит. Париж дааит нанҳәа 25 рзы, аха ихьшәацәан. Лаара хәымш шагыз Александр Шервашиӡе-Чачба анышә дамардеит Ницца, аурысцәа рыԥсыжырҭаҿы.
Русудана усҟантәи лаҭаара иалагӡаны Ницца азааигәара иҟаз Михаил Џьота-иԥа Шервашиӡе-Чачба иԥҳәыс Анна Сорина лвиллагьы даҭааит. Ари аҩнаҭаҿы Александр Чачба лассы-лассы дааилон, ихатә уадагьы иман. Уи ихатәы маҭәақәа ирыланы илԥшааит иԥсадгьыл дшазхьуаз атәы зыршаҳаҭуаз анҵамҭақәа рацәаӡаны.
Канны ақалақь аҿы 1948 шықәсазы зыԥсҭазаара иалҵыз иԥҳәыс лпатреҭ аҟынгьы абас иҩуан: «…Иалшозар, саҳәар ҟаларыма лыԥсыбаҩ Аԥсныҟа аиагаразы?» ҳәа.
Зыԥсадгьыл зыԥсы аҿҳәараз, аха ақәынхара уаҳа излахьынҵамхаз асахьаҭыхҩы, зегь акоуп, ишьамдгьыл аҿы изқәаҭыԥ ҟалеит. 1985 шықәсазы иԥсыбаҩ Ниццатәи аԥсыжырҭаҿынтә иҵхны Аԥсныҟа иааган, лаҵарамза 12 рзы ҳаҭырқәҵарала Аҟәа анышә дамардеит. Иџьоушьаша акоуп, Александр Чачба аҵыхәтәантәи имҩа аҵыхәтәантәи ахәҭаҿы – мшынла дызлааргоз акатер «Нестор Лакоба» ахьӡын.
Аԥсуаа ҿарацәа, Аԥсны адгьыл аԥацәа шәахь! Аԥсны – ажәытәтәи ухьӡ слымҳа иҭыҩуеит ахарантә ииаауа аныҩбжьы еиԥш, абыӷьқәа рышәыршәырбжьеиԥш, ихароу, иагьыхаау агәалашәареиԥш – сан-сыԥсадгьыл Аԥсны! – шаҟа иҵаулоузеи рыцәа, икарахаз уԥацәа! Убнақәа рыцха, ухәқәа рҿы изызҳауа агәил лыԥшаахқәа, иааигәоу ушьхақәа инымҵәаӡо рыиаҵәара, ихароу асы шкәакәа, урҩаш ҭрысқәа рыбжьы цәгьа аҽҽаҳәа, уӡиақәа саркьоушәа имқәацаӡо, уҵла дуқәа рышәшьыра фҩыхаақәа, уҟәара шкәакәа аиаҵәара зҿыкәыршоу, – о, сан-сыԥсадгьыл Аԥсны – уца убрахь асқәа ахьышьҭоу, убраҟа ублақәа аартны унаԥшааԥш, уӡырҩы, унха. Хаҳәыцыԥхьаӡа, бӷьыцыԥхьаӡа, икаҳаз, иҩазгьы акәзааит, умҩахәасҭа аҵәирҭацыԥхьаӡа, иузгәакьоу ахаҿы еиқәарақәа, абарҭ зегьы-зегьы, ашьыжь шара аҽанеиҭанакуа еиԥш, алԥха зцу рылашара, убарҭ зегьы ирызхьуа угәы иҭаԥхааит.
Александра Шервашидзе-Чачба. Сухум, 1984 год
Ашықәс ҿыц Санкт-Петербург
Абаза жәлар рхаҭарнакцәа рзы Санкт-Петербург имҩаԥган Ашықәсҿыцазтәи аныҳәа
Санкт-Петербург имҩаԥган Ашықәс ҿыц иазкыз ахәылԥаз Урыстәыла аҩадатәи аҳҭнықалақь аҟны инхо аԥсуааи ашәуааи рзы.
Санкт-Петербург инхо аԥсуааи ашәуааи рзы имҩаԥган Ашықәсҿыцазтәи аныҳәа. Уи еиҿнакааит Адунеизегьтәи аԥсуа-абаза конгресс Санкт-Петербург иҟоу арегионалтә ҟәша.
Арегионалтә ҟәша анапхгаҩы Ҭемыр Рекәаа иазгәеиҭеит, аныҳәатә хәылԥазы, раԥхьаӡа иргыланы, ахәыҷқәа рзы ишеиҿкааз, уи ишаҭааз 50-ҩык инареиҳаны ахәыҷқәа. Хықәкы хадас аусмҩаԥгатә иаман Санкт-Петербург инхо аԥсуааи ашәуааи ҭыԥқ аҿы еидкыланы реибардырра.
«Аныҳәа апрограмма акыр игәылҭәаан, ҳҿар рактив аус ду мҩаԥыргеит ари зегьы аиҿкааразы. Иҟан Аҵаа Бабадуи Асҭыԥҳаи. Ақәгыларақәа еиҳарак амилаҭтә стиль ала еиқәыршәан, аԥсуа-абаза жәлар рашәақәа рҳәон, иара убасгьы ҳажәлар рыкәашарақәа рыла ибеиан ҳаиқәшәара. Ажәакала зегьы бзианы, лахҿыхрала имҩаԥысит», - иҳәеит Рекәаа.
Аконцерт иалахәыз Марика Шьакаиа иазгәалҭеит, аныҳәа гәырӷьарала ишымҩаԥысыз, ахәылԥаз аиҿкааҩцәеи уи асасцәеи ргәалаҟазаара даара ишышьҭнахыз.
Санкт-Петербург иҟоу Адунеизегьтәи аԥсуа-абаза конгресс арегионалтә ҟәша еиҿнакааз Ашықәсҿыцазтәи аныҳәа еиднакылеит шәҩык инареиҳааны ауааԥсыра, уи иалахәызгьы зегьы ргәы иҭнымҵәо иаанхеит
Ахәылԥаз иаҭааз аныҳәатә ашәақәа ирыцкәашон, рнапқәа еибаркны аԥсаӡ иакәшон
Ахәылԥаз иаҭааз асасцәа идырбан Ашықәсҿыцазтәи атеатралтә қәыргыламҭақәа
Санкт-Петербургтәи арегионалтә ҟәша активистка Диана Шашура Аконгресс аинформациатә портал иалҭаз ахҳәааҿы илоуз ацәанырра атәы лҳәеит: аконцерт еиҿызкаауаз актив русеицураан еиҳагьы ишеизааигәахаз атәы.
«Даара акраҵанакуеит ҳазегьы ҳахьеидгылоу, пату ахьеиқәаҳҵо, ҳахьеицхыраауа, убас оуп ишиуа наӡаӡа иҟазаауа, иӷәӷәоу акы. Сара агәра ганы сыҟоуп, зегь реиҳа ихадоу ари аҩыза ахәылԥазқәа реиҿкааран – имҩахыҵуа зегьы рыҩны иҟазшәа ацәанырра рызцәырҵырц азы аҭагылазаашьа аԥҵароуп, ирызгәакьоу абыжьқәа раҳауа, рхатә бызшәала еицәажәауа… Сара сгәыӷуеит уи ҳара иҳалшеит ҳәа», - лҳәеит Шашура.
Адунеизегьтәи аԥсуа-абаза конгресс Санкт-Петербургтәи арегионалтә ҟәша еиҿнакааз Ашықәсҿыцазтәи ахәылԥаз еизнагеит шәҩык инареиҳаны ауааԥсыра.
Питертәи аныҳәатә хәылԥазы
Ахәыҷқәа Ашықәс ҿыц рыдырныҳәалеит Аҵаа Бабадуи Асҭыԥҳаи
Милаҭ маҭәала еилаҳәаз аҷкәын ахәылԥаз асасцәа ажәеинраала дырзаԥхьеит
Аныҳәатә хәылԥазы дырԥшӡеит аԥсуа милаҭтә кәашарақәа
Ахәыҷқәа зегьы аныҳәатә ҳамҭақәа рызшан
Ахәыҷқәа ирзырхиаз аҳамҭақәа рацәан
Аныҳәатә хәылԥазы арлашеит амцаԥшь шоу
Ахәыҷқәа Ашықәс ҿыц аныҳәа иазку ажәеинраалақәеи ашәақәеи аздырхиеит
Ахәыҷқәа аӡәырҩы аныҳәатә костиумқәа ршәын
Афото аҟны: Ашықәсҿыцазтәи аныҳәа аиҿкааҩцәеи алахәцәеи
Аԥсныи Урыстәылеи «рыхьтәы сопрано»
Адунеитә сцена аеҵәахә, Аԥсны агәадура, «ахьтәы сопрано» Хьыбла Гьерзмаа диит ажьырныҳәа 6, 1970 шықәсазы, Пицунда ақалақь. Аҟыбаҩ бзиа злоу амузыкантҵәа реиҳарак реиԥш, амузыка лҽазылкит лхәыҷра шықәсқәа инадыркны: ашәа лҳәон, афортепиано алырҳәон. Хьыбла аҵара лҵон Гагратәи амузыкатә школ аҟны, анаҩс дҭалоит Аҟәатәи амузыкатә ҵариурҭа, уи дагьалгоит афортепиано акласс ала.
Ашәаҳәаҩ лышьақәгылараҿ анырра ду анаҭеит лыкәша-мыкәша иҟаз амузыкатә культура, еиҳаракгьы Х-тәи ашәышықәсахь иаҵанакуа Пицундатәи ауахәама акәша-мыкәша иҿиоз. Абрахь ауп дыӡӷаб хыҷны амузыка азыӡырҩра дахьаауаз, раԥхьаӡа акәны ауарӷан абжьқәа ахьлаҳаз, еицырдыруа амузыкантцәа ахьылбаз. Аамҭак азы Хьыбла ауарӷан арҳәаҩыс дҟалап ҳәагьы дазхәыцхьан. Еиҭаҳәашьа змам ааха дуны ашәаҳәыҩ лзы иҟалеит лани лаби рыԥхара. Лара 16 шықәса заҵәык ракәын илхыҵуаз лан лдунеи анылыԥсах, ҩышықәса рышьҭах лабгьы иԥсҭазаара далҵуеит. Хьыбла, згәабзиара уашәшәыраз лан уахи-ҽни дылбон, аха уи дызлымгоз акьыба чымазара злымаз атәы лара илыздыруамызт. Убарҭ ашәықәсқәа рзоуп, ашәаҳәаҩ лажәақәа рыла, лыбжьгьы анцәырҵ, ианаатыз.
Хьыбла Гьерзмаа раԥхьатәи авокалтә урокқәа лоуит Аҟәатәи амузыкатә ҵариурҭа аҟны, рҵаҩысгьы длыман Жозефина Бумбуриди. 1989 шықәсазы қәҿиарала аҭаларатә ԥышәарақәа аҭаны, дҭалоит Москватәи аконсерваториа, уаҟа рҵаҩцәас илоуит УАААР (Урыстәылатәи Асоветтә Афедеративтә Асоциалисттә Республика – аред.) жәлар рартистка Ирина Масленниковеи, Урыстәыла зҽаԥсазтәыз артистка Евгениа Арефиевеи.
Хьыбла лыстуденттә шықәсқәа рзгьы лхы алалырхәуан еиуеиԥшым жәларбжьаратәи авокалтә еицлабрақәа. Хьыбла лахь ауаа аинтерес рызцәырҵуа иалагеит аицлабра «Вердивские голоса» аҟны ахԥатәи аҭыԥ анылга инаркны, анаҩс аҩбатәи аҭыԥқәа нылкылеит Санкт-Петербургтәи Римски-Корсаков ихьӡ зхыуи, Франсиско Виниас ихьӡ зхыуи (Барселона) авокалистцәа рконкурсқәа рыҟны.
Ашәаҳәаҩ қәыԥш атриумф лзыԥшын 1994 шықәсазы, Москва имҩаԥысуаз Пиотр Чаиковски ихьӡ зхыу жәларбжьаратәи аконкурс аҟны. 24 шықәса зхыҵуаз Гьерзмаа аконкурс аҟны иналыгӡеит Розина лариа, Россини иопера «Сивильски цириульник» аҟнытә, иара убасгьы Асҭыԥҳа лариа, Николаи Римски-Корсаков иопера «Снегурочка» аҟнытә. Гьерзмаа ари аконкурс аҿы лықәгылара зегьы аршанхеит. Ажиури ирыдыркылеит ипрецедентдаз аӡбара – аконкурс аҭоурых аҟны раԥхьаӡакәны алахәҩы Агран-при лырҭеит: Хьыбла лаԥхьагьы, уи лашьҭахьгы Агран-при уаҳа аӡәгьы ианашьамызт. Ҳәарада, ари аҳамҭа артистка лашәаҳәаратә кариера аҟны акрызҵазкуаз хҭысны иҟалеит.
Хьыбла Гьерзмаа лофициалтә саит
1995 шықәсазы Гьерзмаа дҟалоит Станиславски Немирович-Данченкои рыхьӡ зхыу Москватәи академиатә амузыкатә театр (МААТ) солисткас. Иахьагьы ари атеатр аҟны аԥхьагылаҩ-солисткас дыҟоуп. Хьыбла лусура ашықәсқәа ирылагӡаны илзаашьҭын еиуеиԥшым атеатрқәа рҟынтә адгаларақәа дара рахь аусура аиасразы, Большои театргьы уахь иналаҵаны, аха лара лтеатр гәакьа ныжьны џьаргьы дымцеит, дцапҳәагьы лгәы иҭам. Линтервиуқәа рҿы, Хьыбла лассы-лассы иазгәалҭоит лтеатр лыҩны еиԥш ишылаԥхьаӡо, иара убасгьы ҷыдала иалылкаауеит уи асахьаркыратә напхгаҩы Александр Титель лашәаҳәаратә кариераҿы иалагала ду.
Хьыбла Гьерзмаа Џьакомо Пуччини иопера «Богема» аҟны Миузетта лроль налыгӡоит
Лена Семионова, К.С.Станиславски В.И.Немирович-Данченкои рыхьӡ зхыу Москватәи Амузыкатә театр
Олег Черноус, К.С.Станиславски В.И.Немирович-Данченкои рыхьӡ зхыу Москватәи Амузыкатә театр
Хьыбла лхаҭа лыбжьы адлыԥхьаӡалоит алирикатә акцент змоу алирико-колоратуратә сопрано ахь. Лара лрепертуар аҟны даараӡа ирацәан хыԥхьаӡара рацәала иналыгӡаз апартиақәа, уахь иаҵанакуеит: Лиудмила (аопера «Руслан и Лиудмила» Глинка), Шамахантәи аҳкәажә («Золотои петушок», Римски-Корсаков), Адина («Лиубовны напиток», Доницетти), Виолетта («Травиата», Верди), Мими Миузетеи («Богема», Пуччини), донна Анна («Дон Жуан», Моцарт), Лиу («Турандот», Пуччини), Амелиа Гимальди («Симон Бокканегра», Верди) убас егьырҭгьы. Иналыгӡаз апартиақәа рхыԥхьаӡара шырацәоугьы, дара ралхра хшыҩзышьҭрала дазнеиуеит, иарбанзаалак лара илнаалом ҳәа илыԥхьаӡо ароль налыгӡарангьы дыҟам.
2001 шықәсазы Хьыбла Гьерзмаа Аԥсны еиҿылкаауеит есышықәстәи амузыкатә фестиваль «Хьыбла Гьерзмаа шәаалыԥхьоит…» ҳәа хьӡыс изауыз. Есышықәса уи қәҿиарала имҩаԥысуеит, амҽхакгьы аҽарҭбаауеит. 2014 шықәсазы, афестиваль аҳәаақәа ирҭагӡаны аконцертқәа мҩаԥысит Москва, XIV-тәи афестиваль аартын Вена, еицырдыруа ахьтәы зал «Музикфераин» асценаҿы, иагьыркын «Карнеги-холл» (Ниу-Иорк» аҟны. XVI, XVII афестивальқәа мҩаԥысуан швеицариатәи ақалақь Санкт-Моритце аҟны. Афестиваль аҟазаара аамҭа иалагӡаны, уи рхы аладархәит адунеизегьы еицырдыруа амузыкантцәеи ашәаҳәаҩцәеи. Урҭ рхыԥхьаӡараҿы иҟоуп: Владимир Спиваков, Елена Образцова, Денис Мацуев, Ильдар Абдразаков, Дебора Браун убас егьырҭгьы. Акыршықәса инеиԥынкыланы аконцертқәа мҩаԥигон, аҟазаҭҵааҩы Свиатослав Белза. Аԥсны иқәынхо зегьы рзы ари афестиваль гәыкала бзиа ирбо ныҳәак еиԥшны иҟалеит, избан акәзар есышықәса Хьыбла Гьерзмаа лыуаажәлар ирзаалгоит зегьы иреиӷьу амузыкатә композициақәеи, адунеи зегьы еицырдыруа ашәаҳәаҩцәеи.
Афестиваль «Хьыбла Гьерзмаа шәаалыԥхьоит...» Аԥсуа драматә театр асценаҟны, Аҟәа, 2017 шықәса
Ахьӡ Хьыбла аԥсышәала «зыблақәа хьыԥшшәылоу» ҳәа аанагоит, акритикцәа ракәзар Урыстәыла «ахьтәы сопрано» ҳәа ахьӡ лхырҵахьеит. 2001 шықәсазы зегьы иреиӷьу ашәаҳәаҩ ҳәа лара иланашьан атеатралтә премиа «Золотои Орфеи». 2006 шықәсазы илыхҵан Аԥсны Жәлар рартистка ҳәа ахьӡ ҳаракы, анаҩс – Урыстәыла Жәлар рартитска ҳәа. 2010 шықәсазы Хьыбла Гьерзмаа иланашьан Урыстәыла атеатралтә дунеи аҿы зегь иреиҳаӡоу апремиа – «Ахьтәы сабрада», аспектакль «Лючиа ди Ламмермур» (Гаетано Доницетти) аҟны иналыгӡаз Лиучиа лроль азы. Арежиссиор Адольф Шапиро, ари аспектакль К.С.Станиславски В.И.Немирович-Данченкои рыхьӡ зхыу Москватәи Амузыкатә театр аҟны ақәыргылара иҽаназишәа аҿны инаркны, Лиучиа лроль аҟны иибоз Хьыбла Гьерзмаа заҵәык лакәын
2010 ашықәс Хьыбла Гьерзмаа лпрофессионалтә ԥсҭазаараҟны иналукааша ашықәсқәа иреиун. «Ахьтәы сабрада» адагьы лара иланашьан акрызҵазкуа даҽа ҩ-ҳамҭак: Урыстәыла аопертә премиа Casta Diva, иара убасгьы иҳәынҭқарратәым апремиа «Триумф» акультуреи аҟазареи рҿы аихьӡарақәа рзы
Хьыбла Гьерзмаа дықәгылахьеит адунеи зегьы иреиӷьу атеатрқәа рысценақәа рҿы. Раԥхьатәи аҳәаанырцәтәи атеатр, лара лбаҩхатәра иаҵагылаз Лондон иҟоу Акралтә театр «Ковент-Гарден» акәхеит. Раԥхьаӡа акәны уи асценаҿы лара дықәгылеит 2008 шықәсазы, иагьыналыгӡон Татиана лроль Чаиковски иопера «Евгени Онегин» аҟны. Гьерзмаа лықәгылара зегьы аршанхеит. Шықәсык ашьҭахьгьы, лара дхынҳәит ари асценахь Пуччини испектакль «Богема» дацны, иагьыналыгӡеит Мими лроль.
2010 шықәса жьҭаарамзазы Хьыбла дықәгылеит Ниу-Иорк ақалақь иҟоу аоператә театр «Метрополитен-опера» асценаҿы, Оффенбах иқәыргыламҭа «Сказки Гофмана» аҟны Антониа лпартиа анагӡарала. Ашьҭахь арҭ атеатрқәа еиҳа лассы-лассы ааԥхьара лырҭо иалагеит ихадоу апартиақәа налыгӡаларц. 2015 шықәсазы лтеатр гәакьа аамышьҭахь, Хьыбла Гьерзмаа «Метрополитен-опера» аҟынгьы иӡырылгеит лкомпакттә диск «Аурыс ашәаҳәаҩцәа рвокалтә циклқәеи аромансқәеи» захьӡыз, насгьы Урыстәылатәи ашәаҳәаҩцәа рахьтә лара лоуп зегь раԥхьаӡа уаҟа автограф-сессиа мҩаԥызгаз. Хьыбла дахьықәгылахьоу адунеиаҿ иреиҳаӡоу ахьӡ змоу асценақәа ируакуп иара убас Милан ақалақь иҟоу «Ла Скала», Венатәи аҳәынҭқарратә опера, Флоренциа иҟоу атеатр «Комунале», Париж иҟоу Елисеитәи адәқәа ртеатр уҳәа убас егьырҭгьы.
2011 шықәса цәыббрамзазы Хьыбла Гьерзмаа Парижтәи ахәаԥшцәагьы хылхуеит. Лара дықәгылоит Парижтәи аопераҿы Моцарт иопера «Милосердие Тита» аҟны Вителиа лпартиа анагӡарала.
2012 шықәсазы Оффенбах иқәыргыламҭа «Сказки Гофмана» аҟны иаразнакала х-рольк налыгӡеит, ус еиԥш зылшо ахааназгьы даара имаҷын, Хьыбла Гьерзмаагьы уи зылшаз инарылукаашаз аоператә шәаҳәаҩцәа дыруаӡәкхеит. Хьыбла лхаантәи ашәаҳәаҩцәа рҟынтә х-рольк рынагӡара зылшахьаз анемец оператә шәаҳәаҩы Диана Дамару заҵәык лакәын. Лара абарҭ арольқәа рыла дықәгылон Бавартәи аопера асценаҿы.
2014 шықәсазы Шәача ақалақь аҟны Аӡынтәи Олимпиатә хәмаррақәа рхыркәшара ацеремониаҿы Хьыбла Гьерзмаа лоуп знапы ианырҵаз «Аолимпиатә вальс» анагӡара, аӷба «Вестник весны» дақәтәаны.
2014 шықәсазы иаԥҵоуижьҭеи 50 шықәсахыҵратә иубилеи азгәазҭоз афирма «Мелодиа» аоператә классика знылаз адиск ҭнажьит. Лымкаала абри адиск аҭаҩразы Моцарт, Беллини, Верди, Доницетти, Россини уҳәа еицырдыруа акомпозиторцәа рариақәа налыгӡеит Хьыбла Гьерзмаа, Урыстәыла Амилаҭтә филармониатә оркестр дацны.
2016 шықәсазы ашәаҳәаҩ лҳамҭақәа ирыцлеит даҽакы: МАМТ асценаҟны Александр Титель иқәиргылаз Керубини испектакль «Медеиа» аҟны Медеиа лроль анагӡаразы иланаршьеит «Ахьтәы сабрада». Ари ароль – ашәаҳәаҩ лгәи-лыԥси зқәылҵаз, зегь реиҳа илгәаҟыз акоуп. Аргонавтцәа ирызку ажәытәбырзентә миф инақәыршәаны, Медеиа аколхцәа раҳ иԥҳа лакәын. Колхида ҳәа иашьҭан ажәытәан Аԥсны. Ус анакәха, ари амиф аҟны иаарԥшу ахҭысқәа ашәаҳәаҩ лыԥсадгьыл аҟны ажәытәан иҟалахьаз ракәын. .
«Медеиа» Л.Керубини афестиваль «Хьыбла Гьерзмаа шәаалыԥхьоит...» аҟны, Аҟәа, 2016 шықәса
«Ари аспектакль аҟны Медеиа агәаҟра лныԥшуеит, аха лхаҭа дыцәгьаршҩым. Баша аҵкы еиқәаҵәа зшәу Медеиа – Хьыбла Гьерзмаа, ашәы лхьыкәкәа дшыҟоугьы, лрыцҳашьара акәым, лдуреи лыԥшӡареи рҿаԥхьа ухырхәар уҭаххоит. Лыбжьы убас нҵәара зқәым ҵауларак аанахәоит, ихырку аколоратурақәа рыԥшӡара уатәнатәыртә еиԥш. Нас уи иаҵоу амч иазҳауа-иазҳауа иаалырҟьаны афальцет ахь ииасуама уҳәартә ипахоит, асценаҿ иаарԥшымыз лхәыҷқәа рышьра аимгеимцаразы. Аха еилукаауан, уи нахыс Медеиа лхаҭагьы ԥсҭазаашьа шлымам, лхәыҷқәа шьны лыхгьы лшьыр акәын, избанзар бзиабарада ари адунеи ақәзаара лылшомызт».
Аспектакль «Медеиа» иазкны «Российская газета» ианылаз астатиа аҟынтә
Керубини иопера «Медеиа» ақәыргылара – кульминациатә хҭысын XV-тәи аиубилеитә фестиваль «Хьыбла Гьерзмаа шәаалыԥхьоит…» аҳәаақәа ирҭагӡаны имҩаԥысыз рахьтә. Ашәаҳәаҩ акыр шықәса раахыс илымаз лыгәҭакы налыгӡеит лара аус ахьылуа атеатр лыԥсадгьыл Аԥсныҟа раагарала, адекорациақәеи ақәыргыламҭа иалахәу атруппа зегьы уахь иналаҵаны. Аопера ықәдыргылеит Аҟәатәи аԥшаҳәаҿы, аха аҵыхәтәанӡа уи уаҟа анагӡара залмыршахеит. Актәи акт анаанҵәа ашьҭахьҵәҟьа ақәыршыҩ ӷәӷәа леит. Аопера иаарццакны Аԥсуа драматә театр асценахь ииагатәхеит.
2017 шықәса хәажәкырамзазы Хьыбла Гьерзмаа раԥхьаӡа акәны дықәгылеит милантәи атеатр «Ла Скала» асценаҿы Гаетано Доницетти иопера «Анна Болеин» аҟны ароль хада анагӡарала. Мари-Луиз Бишофберже иқәлыргылаз ари аспектакль апремиера мҩаԥысит 35 шықәса раахыс раԥхьаӡа акәны. Хьыбла лаԥхьа Анна лроль иара абра иналыгӡон ашәаҳәаҩ ду Монтсератт Кабалье, 1982 шықәсазы.
Ашәаҳәаҩ лымкаала бзиа илбоит аџьазтә музыка. Лассы-лассы лконцертқәа рҿы еицырдыруа аклассикатә аԥҵамҭақәа аџьаз цәаҩа рхаҵаны иуаҳар улшоит. Абри ахырхарҭала Хьыбла Гьерзмаа аус рыцылуит зыхьӡ нагоу амузыкантцәа: Даниил Крамер, Иаков Окунь иџьазтә трио, апианино арҳәаҩы Денис Мацуев, америкатәи ашәаҳәаҩ Дебора Браун, аџьазмен Гьаргь Гараниан уҳәа убас егьырҭгьы. Абас еиԥш иаԥҵаз аџьазтә стандартқәа алалҵеит ашәаҳәаҩ лзыӡырҩцәа бзиа еицырбаз апрограмма «Опера. Джаз. Блюз».
Хьыбла Гьерзмаа лрепертуар иалоуп жәлар рашәақәагьы. Иџьоушьаша, аҳәаанырцәтәи лықәгыларақәа раан ахәаԥшцәа аԥсуа жәлар рашәақәа роуп еиҳаракгьы «бис» аҳәарала даҽазнык илдырҳәо.
Хьыбла Гьерзмаа ацхыраара рылҭоит абаҩхатәра злоу Аԥснытәи ашәаҳәаҩ қәыԥшцәа. Аҿар лассы-лассы ирылахәуп лара имҩаԥлго афестивальқәа, лара лхаҭагьы асценаҿы данрыцықәгыло маҷым. Артистка ацхыраара алҭоит лара дзылгаз Гагратәи амузыкатә школ, иара убас Аҟәатәи амузыкатә ҵараиурҭа, Очамчыратәи алицеи-интернат. Афестиваль иаанагаз аԥарақәа убасгьы изныкымкәа Аԥсны иҟоу агәыҳалалратә фондқәа ирхыԥхьаӡалахахьеит.
Лыхьӡ ишаҳәо еиԥш зыблақәа ҭԥхаауа Хьыбла Гьерзмаа лымкаала бзиа дырбоит амода ахырхарҭа змоу аҭыжьымҭақәагьы. Аҽеиҿкаараҿы илымоу агьама еталонтәуп ҳәа иԥхьаӡоуп, уи аҽеилаҳәараҿы илҿыԥшуа, зыҽлеиԥшызтәуа даараӡа ирацәаҩуп. Лара лхаҭагьы иазгәалҭоит амода дшацклаԥшуа, аамҭа анлымоу адизаинерцәа рцәыргақәҵақәа дшырҭаауа. Хьыбла Гьерзмаа лхазы зегь рыла еталонс далылкаауеит илегендартәу Мариа Каллас.
«Лара (Хьыбла – аред.) Москва иреиӷьӡоу асопрано бжьы зхоу ахьлакәу адагьы, агьама ҳаракӡа змоу ԥхәызба ԥшӡоуп. VOGUE аҭыхрақәа рахь днеиуеит лхатәы стильаԥҵаҩы длыцны, еицырдыруа адизаинерцәа Carolina Herrera, Halston рҟынтә аҵкқәа лчемодан иҭаҵаны — аҵыхәтәантәи аколлекциақәа ируаку. Лыҵкқәа руакы лара Каролина Еррера лнапала аус адылулеит, Ниу-Иорк. Егьи бзиа илбо даҽа ҵкык иӡахит Москва адизаинер Александр Терехов ихаҭа, лықәгылара мышқәак шагыз. Аҵкқәа зыҟны иҿалҵо дыруаӡәкуп иара убас Вардуиа Назариан. Хьыбла – ҳаамҭа иақәшәо оператә шәаҳәаҩуп, уажәгьы ихадароу абжьоуп ҳәарада, аха уи анаҩсан аҵакы рымоуп артист асценаҿы леиҭаҵшьақәа, ашоу, абырлашқәа рыцырцырра, актиортә ҟазара».
Vogue Russia ахҳәааҟаҵаҩ Сергеи Ходнев
Атекст автор – Арифа Қапԥҳа, абильд-редактор - Наала Аҩӡԥҳа, аредактор – Ольга Солдатенкова, аредактор хада – Амина Лазԥҳа
Аԥсуа бызшәа Лана Басариаԥҳа
Лондон инхо аԥсуаа рхатәы бызшәа рҵоит акультуратә хеилак еиҿнакааз акурсқәа рҟны
Лондонтәи адернеқь иалахәу 20-ҩык инареиҳаны ауааԥсыра аԥсуа бызшәа акурсқәа рахь иныҟәоит.
Есымчыбжьатәи аԥсуа бызшәа аурокқәа еиҿкаауп Лондонтәи адернеқь иаҭаауа рзы (адернеқь даҽакала иуҳәозар – аԥсуа-абаза культуратә хеилак – аред.). Ҳџьынџьуаа рхатәы бызшәа длырҵоит Аԥснынтәи Британиа ду аҵараҵаразы инеиз Лана Басариаԥҳа.
АААК аинфопортал аинтервиу азҭаз Лана Басариаԥҳа еиҭалҳәеит 1990 шықәсазы лара лаб иаҳәшьа Светлана Басариаԥҳагьы Лондон инхо аԥсуа-абаза диаспора рхаҭарнакцәа аԥсшәа шыдлырҵоз. Усҟан аԥсуа бызшәа аурокқәа мҩаԥысуан мчыбжьык ахь хынтә, фымз инарзынаԥшуа.
«Ари аамҭа кьаҿуп ухы уақәиҭны абызшәала уцәажәаратәы, еиҳаракгьы ҳара ҳбызшәеиԥш иуадаҩу акы анакәу. Аха дара ирылшеит абзазаратә темақәа рыла еицәажәартә еиԥш абызшәа аҵара. Маҷк иадымхаргьы абызшәа заҳауаз иаарласны рхаҭақәагьы цәажәо иалагеит. Аинтерактивтә методикала аус руан, ирырҭоз атемала адиалогқәа шьақәдыргылон. Ҳәара аҭахума, саҳәшьа ду лабжьгарақәа срызҿлымҳауп иахьагьы, сҵаҩцәа рахь сазыҟаҵаны снеилароуп, уи акраанагоит са сзы», – лҳәеит Басариаԥҳа.
Лана Басариаԥҳа мчыбжьык ахь знык аурок мҩаԥылгоит, урокк – ҩ-сааҭк ицоит. Арҵаҩы еилылкаауеит ари аамҭа шазымхо инарҵауланы абызшәа аҵаразы. Аха лара ишҳаиллыркааз ала, уи аамҭа ацҵаразы уажәазы алшара лымам, избан акәзар лырҵаҩратә усуреи ауниверситет аҟны лара лхаҭа лҵареи еилалыгӡароуп.
Аха рҵаҩык лаҳасабала даара гәахәарыла илыдылкылоит лыстудентцәа – урҭ реиҳараҩык адернеқь акыр иацәыхараны инхоит – русура мшы анхдыркәшалак аамышьҭахь имаашьаӡакәа есымчыбжьа харантәи иааны, рхатәы бызшәа ргәацԥыҳәаны ирҵарц иахьашьҭоу.
«Сгәы иалоуп уажәазы исызрыҭо мчыбжьык ахь ҩ-сааҭк мацара ахьракәу», – лҳәеит арҵаҩ қәыԥш.
Абызшәатә курсқәа ирҭаауа аҵаҩцәа қәрала еиуеиԥшым: 30 шықәса зхыҵуа инадыркны 65 шықәса зхыҵуа рҟынӡа ыҟоуп. Абызшәа адырра аҩаӡарақәагьы еиԥшым, иҟоуп шьоукы алфавит ала аҵара иалаго, даҽа шьоукы маҷк ицәажәартә иҟоуп. Абызшәа зҵо рыбжьара дыҟоуп милаҭла иаҭырқәоу аԥсуаа ҳҭацагьы.
«Ҳаурокқәа акыр лахҿыхрала имҩаԥысуеит: астудентцәа еиҳарак аинтерес рымоуп ацәажәаратә бызшәа. Аха сара уи аҿы саангыларц сҭахӡам, абызшәа абеиара еиуеиԥшым аганқәа рыла идсырбар сҭахуп», – лҳәеит Басариаԥҳа.
Акурсқәа ирҭаауа аҵаҩцәа ируаӡәку Аҭакан Ҷкәотуа иазгәеиҭеит аԥсуа бызшәа аҵара иацу ауадаҩрақәа ртәы.
Ҭырқәтәылатәи аԥсуаа иаҿаԥырҽуеит аԥсшәа аҵара уадаҩуп ҳәа иҟоу агәаанагара
«Даара имаҷуп ҳара иҳахәаша арҵага шәҟәқәа, аматериал еилаҳкааратәы иахьарбоу, мамзаргьы авеб-саитқәа. Абызшәа ахаҭа, ҳәарада, иуадаҩуп, аха аҵара алшоит. Уадаҩрас иҟоуп иара убас, абызшәа абжьааԥнытәи ҳаԥсҭазаараҿы иахьаҳмаҳауа», – ҳәа азгәеиҭеит аҵаҩы.
Аха егьа ус иҟазаргьы, иарбанзаалак абызшәа аҵара – даара аинтерес зҵоу процессуп ҳәа ациҵеит иара.
«Сгәыӷуеит аԥсуа бызшәеи алитературеи ишысҭаху еиԥш снапаҿы исзаагоит ҳәа», – абас иажәа хиркәшеит Ҷкәотуа.
Лондонтәи адернеқь ахантәаҩы Иашьым Аҭрышԥҳа иаҳзеиҭалҳәеит, иахьазы акультуратә центр ишеиднакыло шәҩык инареиҳаны аԥсуа-абаза диаспора рхаҭарнакцәа, урҭ рахьтә ҩажәаҩык инеиԥынкыланы аԥсуа бызшәа аурокқәа ирҭаауеит. Адернеқь еиҿнакаауеит ҳџьынџьуаа реидкылара иазынархоу егьырҭ аусмҩаԥгатәқәагьы.
«Аратәи ҳџьынџьуаа реиҳараҩык Аԥсны збахьоу роуп. Ҳара ҳалахәуп Адунеизегьтәи аԥсуа-абаза конгресс аусура, Аԥсны иҟоу аусбарҭақәа ԥыҭк ҳрымадоуп, иаҳҳәап Ахәаахәҭра-ааглыхратә палата еиԥш иҟоу», – ҳәа еиҭалҳәеит Аҭрышԥҳа.
Лондон иҟоу аԥсуа-абаза культуратә хеилак аус ауеит 2013 шықәса раахыс, уи еиднакылоит шәҩык инареиҳаны ауааԥсыра. Адернеқь алахәцәа лассы-лассы еиԥылоит, рҭоурыхтә ԥсадгьыл Аԥсны иамадоуп.
Мусса Егзакь аԥсуа-абаза жәлар ирыдиныҳәалеит Ашықәс ҿыци Қьырса ныҳәеи
АААК Иреиҳаӡоу ахеилак ахантәаҩы Мусса Егзакь аԥсуа-абаза жәлар рхаҭарнакцәа ирыдиныҳәалеит Ашықәс ҿыци Қьырса ныҳәеи.
Адунеизегьтәи аԥсуа-абаза конгресс Иреиҳаӡоу ахеилак ахантәаҩы Мусса Егзакь аԥсуа-абаза жәлар рахь ихы нарханы ирыдиныҳәалеит иааиуа аныҳәақәа – Ашықәс ҿыци Қьырса ныҳәа лашеи. Иара иазгәеиҭеит иҳаҩсыз 2018-тәи ашықәс азы аԥсуа-абаза милаҭ рзы акрызҵазкуа аус дуқәа шымҩаԥгаз.
«Иахьатәи адунеи алакҭа зеиԥшроу ала, даҽа аамҭанык еиԥшымкәа актуалра аҵоуп аԥсуа-абаза жәлар ҳуникалтә культуреи, ҳҵас-қьабзқәеи, ҳбызшәеи реиқәырхара азҵаара. Иҟаҳҵахьоу аҿы аангылара ҟалаӡом, иаку аетнокультуратә еиужьра аԥҵара иацаҳҵалароуп, ҳбызшәеи, ҳкультуреи, ҳатрадициақәеи рыҿиара ҳацхраалароуп, абаза жәлар рхаҭарнакцәа реимадарақәа ҳарманшәалалароуп, еиҳа еиҿцааларц, еибабаларц азы», – ҳәа аҳәоит адныҳәаларатә текст.
Егзакь иазгәеиҭеит, хықәкык еицызмоу ауаа гәыԥҩык еиқәшәоу русура абзроурала, есааира ишазҳауа Аконгресси аиҿкаара «Алашареи» имҩаԥырго апроектқәеи аусмҩаԥгатәқәеи ирызҿлымҳау, урҭ ирылахәхо ауаа рхыԥхьаӡара.
АААК Иреиҳаӡоу ахеилак ахантәаҩы агәра ганы дыҟоуп, 2019-тәи ашықәс ҿыц иҭало абаза жәлар ахаҭарнакцәа зегьы «ари адунеи иаҳа излеиӷьыстәри ҳәа иазхәыцуа, ақьиареи агәыбылреи реихаҳара рҭахны, аԥсуа-абаза милаҭ аизҳара ахьӡала».
«Ҳаидгыланы иаҳзыҟамҵо ҳәа акгьы ыҟаӡам!» – ҳәа агәра ганы дыҟоуп Мусса Егзакь.
Аҵыхәтәан Егзакь ажәлар зегьы аныҳәақәа рыдиныҳәалеит. Ашықәс ҿыци Қьырса лашеи – ахәышҭаара иатәу аҭаацәара зегь еизызго ныҳәақәаны иԥхьаӡоуп. Ҭаацәала зегьы ирзеиӷьишьеит агәабзиара, агәамч, агәырӷьареи, аҭынчреи, бзиарақәас иҟоу зегьы.
«Доуҳала ифырхаҵоу»: акорнет Константин Лакрба изкны
Аԥсуа аамысҭацәа рҭаацәара иалҵыз Константин Лакрба аӷа ихы дашьит Актәи Адунеизегьтәи аибашьраан. Иара дшыҷкәыназ дҭахеит, аха иааирԥшыз ахаҵареи агәымшәареи ихьӡ наунагӡа аҭоурых иазынрыжьит.
Константин Шьаҳан-иԥа Лакрба Черқьессктәи аполк апрапоршьчик Шьаҳан (Иасыф) Ҳасан-иԥа Лакрба иҷкәын иакәын. Убасгьы аиуара рыбжьан Аԥсны еицырдыруаз амалуаҩы Мырзаҟан Лакрба иҟны. Мырзаҟан иашьцәеи иареи Дәрыԥшь ақыҭан идыргылахьан ашколи ауахәамеи.
Константин Лакрба диит ажьырныҳәа 8, 1891 шықәсазы Лыхны ақыҭан. Аԥсуа милаҭтә традициақәа инарықәаршәаны дааӡан. Иԥсадгьыл амԥсахреи, аиҳабацәеи аҳәсеи ҳаҭыр рықәҵареи – абарҭ зегьы гәникылеит, ишырҳәо еиԥш, иан лкыкахш иацны. Аҭауад жәлақәа рҿы ишаԥыз еиԥш, ахацәа иалырхуаз азанааҭ заа иӡбан – уи аррамаҵура акәын.
Константин Лакрба аҵара иҵон аҭауад ду Михаил Павел-иԥа Воронежтәи икадеттә корпус аҟны, анаҩс – Елизаветоградски акавалертә ҵариурҭаҿы. Иқәыԥшыз Константин Лакрба аҵариурҭа иҭаз зегьы даарылукаартә дыҟан, иреиӷьқәаз рыгәҭа дгылан. Иҵара анхиркәша ашьҭахь, 1913 шықәсазы акорнет ичын ирҭеит, дагьырышьҭит 16-тәи адрагәынтәи Твертәи аполк ашҟа.
Михаили Константини Лакраа
Сангәылиаа рҭаацәаратә архив аҟынтә
Аибашьра агәҭаҵәҟьа
Акорнет Лакрба илахьынҵан Актәи Адунеизегьтәи аибашьраан «аԥсуаа рышәк» ҳәа изышьҭаз ахагылара. Уи Черқьессктәи аполк иалан, иара аполк ахаҭа Кавказтәи акавалериатә дивизиа иахәҭакын. Ари «дикаиа дивизиа» ҳәа изышьҭаз акәын, уи ахьыӡгьы баша иахымлеит.
Ашәҟәыҩҩы Лев Толстои иҷкәын, ажурналист Илиа Толстои арҭ аибашьцәа дрылацәажәо абас иҩуеит: «Аполкқәа рыҽқәа еиваргыланы амҩа ианысны ицон, ақалақь ауааԥсыра зегьы урҭ ишанханы ирыхәаԥшуан – аӡә иаҵкьыс аӡә дыԥшӡан. Саргьы ауаа сынрылагылан снаԥшит, иагьеилыскааит арҭ аҽыуаа ирыхәаԥшуаз зегьы ирызцәырҵуаз ацәаныррақәа зеиԥшраз. Сахьгылаз схаҭагьы иаасхаҵәеит ахабзиабара ацәанырра, уи исанаҳәон ари аргьы ҳара ишаҳтәу, аурыс ир ишахәҭаку, ҳара иҳавагыланы аӷа ииааира ишазыхиоу, ус анакәымхагьы аибашьра адәаҿы аԥсра ишацәымшәо. Уаҩытәыҩса ишьапы ахьықәимыргылац аҭыԥ џьашьахәқәа рҿы изызҳауа ашәҭқәа ирҩызан урҭ, адунеи иацыршаз аханатәтәи аԥшӡара зхьыкәкәо, илаша-лашо, уздызыԥхьало аԥшӡара. Рҽырԥагьаны инеиуеит рыхқәа шьҭқәыцәаа, аламалагьы урҭ «ашәҭқәа» рааигәара узнеиуам, иузхҵәом, унапы ахәрацәгьа амоукәа».
Аинрал Корнилови Ашьхарыуаа рыр адивизиеи
«Аԥсуаа рышәк» шьақәгылан жәаҩыла аибашьцәа гәымшәақәа рыла, урҭ зегьы милаҭла иаԥсыуаан.
Константин Лакрба иуа аҭауад Баҭа Анчабаӡе иахь ииҩыз ашәҟәы аҟны еиқәиԥхьаӡеит адивизиа иалаз асолдатцәа рыхьӡқәа: Ардашьын Ақырҭаа, Миха Чрыгба, Калистрат Ӡыӡаа, Миха Ермолов, Уасил Лакоба, Качубеи Инал-иԥа, Дич Кәакәасқьыр, Константин Маан, Ниф Ҭаниа, Семион Арнауҭ, Миша Анчабаӡе, Пакә Ҵышәба, Мамед Абыхәба, Чыч Қапба, Кәакәын Агрба уҳәа убас егьырҭгьы.
Иара уи ашәҟәаҟны акорнет Лакрба абас иҩуеит: «Даара сеигәырӷьоит аибашьра Ду аамҭазы сара сыжәлар гәакьа рхаҭарнакцәа напхгара ахьырзызуа, иҟасҵо зегьы сыжәлар ирзеиӷьхаразоуп сзаҿу. Аиаша шыҟаҵәҟьоу исҳәоит: минуҭкгьы схы сазхәыцуам, сывара игыланы исыцеибашьуа арԥарацәа роуп сзызхәыцуа, аӡәгьы дрымшьындыз, аӡәгьы дрымхәындыз ҳәа. Слахьынҵа саҭабует, сџьынџьуаа срылагыланы, еицаҳзеиԥшу ҳаԥсадгьыл Урыстәыла аинтересқәа ахьаҳахьчо, ҳҭахаргьы хаҵаралоуп ҳашҭахо, ишьаарцәыроу аидыслараҿы акәхоит. Хаҵарала ҳуал нагӡаны мацароуп ҳшыхынҳәуа ҳаԥсадгьыл ашҟа, ҳабацәеи ҳабдуцәеи ҳаԥхамшьакәа рыла ҳҭаԥшыртә, аҭабура ажәа ҳазыԥшны: ҳ-Аԥсны ахьаҳмырԥхашьаз, иҳадырҳәалоз агәыӷрақәа ахьҳарҵабыргыз, хьӡи-ԥшеи ҳаманы иҳазгәакьоу аԥсуа дгьыл ҳахьықәгылоу азы».
Аб иҟынтә аԥа иахь
Изларԥхьаӡо ала, «аԥсуаа рышәк» еизызгаз акорнет Лакрба иаб – Шьаҳан Лакрба иоуп, уи Аԥсны дналаланы, 150-ҩык хатәгәаԥхарала еибашьра ацара иазыхиаз арԥысцәа иԥшаан, раԥхьа дгыланы амаҵура иаҵагылаз ар дацлеит.
«1915 шықәса жьҭаарамзазы Шьаҳан Лакрба игәамбзиара иахҟьаны аамҭала инижьыр акәхоит дзызгәакьаз аибашьцәа, – ҳәа иҩуеит арккаҩы Константин Маҷавариани. – Аԥсуа еибашьцәа рыԥсадгьыл иацәыхараны рымацара инымхарц азы, аб ихаҭыԥан Твертәи адрагунтә полк аҟнытә Черқьессқтәи аполкахь иара иԥа Константин Лакрба диаргарц азы акыр аџьабаа баны аусқәа еиқәиршәеит. Акорнет усҟан акавалериатә полкқәа руак афицар қәыԥшс дыҟан.
Абас ала «аԥсуа рышәк» анапхгара акорнет Лакрба иаб иҟынтә ииоуит. Акорнет аӷа ихы данашьгьы, иаб Шьаҳан даараӡа дигәырҩон иҷкәын, уи иҭахара иара ихы иавибон.
Шьаҳан (Иасыф) Ҳасан-иԥа Лакрба
«Схырхәоит Аԥсны афырхацәа рҿаԥхьа»
Инакәзаалак акорнет Лакрба дазхәыцуамызт «схы сыхьчап» ҳәа – аӷацәа рахь арыцҳашьара имаӡамызт, аибашьра адәаҟны даара игәымшәаз хаҵаны ихы ааирԥшит. Ус шакәугьы, ииҩыуаз асалам шәҟәқәа рҿы зныкгьы даламцәажәеит ихаҵареи, ихамеигӡареи ртәы. Ииҩуаз еиҳарак зызкыз ицеибашьуаз афырхацәа ракәын, урҭ рыԥсадгьыл ахьӡала аԥсра ишацәымшәо атәы еиҭеиҳәон.
Хыхь зыӡбахә ҳәоу Баҭа Анчабаӡе иахь асалам шәҟы аҟны акорнет Лакрба аҳәара ҟаиҵоит аԥсуа жәлар ирзеиҭаҳәарцаз, «аԥсуаа рышәк» иалоу арԥысцәа иаадырԥшуа агәымшәареи, ахаҵареи ртәы, рхықәкы ишацәхьамҵуа атәы, – убасгьы, 45-ҩык аԥсуаа, 300 австриуаа ажәылара уахыки-ҽнаки рхала мацара аанкылара шрылшаз, насгьы аԥсуа еибашьҵәа есымша ишыхынҳәуа, зыҟнытә хынҳәышьа змам ҳәа иԥхьаӡоу аидысларақәа рҟынтә. «Ҳара ҳашәк рышьҭит зегь реиҳа ишәарҭаз аҭыԥахь, иаартынгьы иҳарҳәеит, уахь ицаз рыԥсы ҭаны хынҳәышьа рымаӡам ҳәа, - иҩуеит Лакрба. – Аӷа идгыланы еибашьуан ԥшь-ротак, урҭ ирылаз ауааԥсыра рхыԥхьаӡара 600-ҩык рҟнынӡа инаӡон, дара ирыман артиллериеи, апулемиотқәеи: ҩ-версҭк шьҭахьҟа ҳнаскьеит, абраҟа макьанагьы ҳаҟоуп. Ҳаилаганы ҳаҟазшәа ҳаибашьуан, ихлымӡааху сахьоуп ҳазлысыз. Ахеиқәыршәақәа ҳазхомызт, арҭҟәацгақәа рыбжьы зегьы ахәаҽуан. Адҵақәа ҳаҳауамызт, аха ҳарҭ ҳуалԥшьа нагӡаны, ари аидыслара фырхацәаны ҳалҵит. Аполк ҳанадла, аӡәгьы изхаҵомызт ҳаԥсы ҭаны, ҳаиқәханы ҳахьыхынҳәыз. Зегьы ҳгәыдыркылон, ҳхыдыркылон. Уи аҽны ахәрақәа зауз зегьы рыԥсы еиқәхеит, избан акәзар урҭ реиҳарак ӷәӷәамызт. Ихәыз аҽқәа акәадырқәа рықәаҳхит. Убасгьы иалаҳгеит ихәыз ачерқьесцәа, ашьаҟауаа. Аполк аҟны ҳаннеи, уи акомандаҟаҵаҩ пату ҳақәиҵеит – ихылԥа ааихыхны ус иҳәеит: «Аԥсны афырхацәа рҿаԥхьа схырхәоит. Шәарҭ, аԥсуаа рыхьӡ-рыԥша арӷәӷәара ахьшәылшаз адагьы, уи иазшәырҳаит».
Акорнет Лакрба «аԥсуаа рышәк» аибашьцәа дрыхӡыӡаауан, есымшагьы иазгәеиҭон, урҭ зегьы еиԥшны дышрызнеиуаз, рыбжьара еилых шыҟаимҵоз атәы. Иара дашьҭан аибашьцәа ргәышьҭыхра, убасгьы, атыл аҟны инхази дареи реимадара, агәкаҳара зынӡа аԥыхразы.
«Сыԥсы схыҵаанӡа, ԥсыуак иуадаҩу аҭагылазаашьаҟны дынсыжьуам, – иҩуеит Константин Шьаҳан-иԥа. – Уи акы. Иҩбахаз, аҳәара ҟасҵоит ишәыҩларц ҳара ҳахь асалам шәҟәқәа, зынӡа ишәхашҭит ара иҟоу шәыуаажәлар рхаҭарнакцәа, иахьазы зыԥсадгьыл иацәыхароу. Ирзаашәышьҭла акабақәа, акәымжәқәа, аимсқәа уб.егь. Уи даараӡа иаргәырӷьоит, насгьы дара Аԥсны ихьыргәалашәо еиҳагьы амч рызҭанаҵоит.
Акорнет ивагыланы аибашьра
Акорнет Лакрба ифырхаҵара далацәажәомызт, аха лассы-лассы ишыҟалало еиԥш, иара игәымшәара иазку ахҭысқәа еиҭарҳәон дыздыруаз ауаа. Абҵарамза 1, 1915 шықәсазы Ар Ахада иҟаиҵаз адҵаҟны абас аҳәоит: «… акорнет Лакрба, еилаԥсаз ачерқьесцәа рҟәыҵәак иманы, артиллериатә хысрақәа дрылсны, инапы хәны, аӷа иргылаз аԥырагыларақәа дырхысны импыҵеихалеит афицарки, даҽа 25-ҩык чынла еиҵу, иара убасгьы аԥыԥшырҭатә ҭел. 40-ҩык инареиҳаны аҳәала акырынтә ахәра рыҭан. Гәахәарыла ирыласҳәоит напхгара ззызуа Кавказтәи ари Кавказтәи арратә округи ашьҿарыуаа рхаҵара».
Уамак зоура думыз, изгыз Константин Шьаҳан-иԥа Лакрба уахьихәаԥшуа уцәа уҭазырӡыӡуа аӡә иакәны дыҟамызт. «Доуҳала ифырхаҵаз, ԥшралагьы дуарбоуп ҳәа узҳәомызт. Аиашаз, иаҳа инаалон ауарба ԥшқа ҳәа изуҳәар, уи ишазҷыдоу еиԥш иԥынҵагьы маҷк ирхәан», – абас иҩуан ибзиаӡаны акорнет дыздыруаз Симон Басариа. Акорнет Лакрба ихазы иҩуан, милаҭла даԥсыуаны, аурыс ир афицарс дахьыҟоу иара даара дшазгәдуу.
Чынла иара иаасҭа еиҵыз џьашьахәыс дҟарҵон, ицеибашьрагьы ԥылаҵас ирыԥхьаӡон. «Чынла иеиҵыз рыбжьара акорнет имаз агәрагара даараӡа идуун, – иҩуеит Симон Басариа Константин Лакрба изикыз аочерк аҟны. – Аибашьцәа шәарак рыла ихымкәа афырхаҵа ивагыланы ажәылара ицон. Аполк аҟны иҟан агәрахаҵарақәа, акорнет ицны жәылара ицаз иԥсы ҭаны, деибганы дхынҳәуеит ҳәа».
Ухаҿы иузаамго афырхаҵаразы анапеинҟьарақәа
Акорнет Лакрба аибашьра адәаҟны акы иацәымшәоз фырхаҵаны мацара акәӡам дшыҟаз, иара убасгьы ихаҿы изаагомызт иҩызак ишәарҭоу ҭагылазаашьак аҿы иныжьра, мамзаргьы уи дытҟәаны дыргар иуазма, ихәу димыцхраакәа ҟалашьа имазма. Аҭоурых иадыруеит хҭыск, уеиқәханы уахьзалымҵуа, ԥсыхәа змамкәа иҟаз аҭагылазаашьаҿы иҩыза деибганы дшалигаз атәы.
Иҟалеит ари ахҭыс аидысларақәа руак аан. Акорнет Лакрба напхгара ззиуаз аибашьцәа ирҿагылан атирол хысыҩцәа. Атиролцәа, иҩуеит Маҷавариани, убас рҽеидкыланы, бџьар ӷәӷәала «аԥсуаа рышәк» иаԥылеит, аҵыхәтәантәиқәа ирзынхаз акы акәын – иаарласны ахьаҵра.
Ахьаҵраан акорнет Лакрба игәеиҭеит, акыршықәса иидыруаз иҩыза, аҵариурҭа ицҭаз акорнет Асенков дыхәны аибашьра адәаҟны дшынхаз, аӷацәеи иареи ирыбжьазгьы шә-метрак ишеиҳамыз. Константин Лакрба ибзианы еиликаауан ари аҭагылазаашьа аҿиашьа ҩ-мҩазаҵәык шамаз: акорнет Асенков иоуыз ахәрақәа ирыхҟьаны дыԥсуеит, мазаргьы аӷацәа дыршьуеит. Убарҭ аминуҭқәа рзы иара иӡбеит – иҟалалакгьы ихәны ишьҭоу иҩыза деиқәирхарц.
«Абар Лакрба иҽы дақәтәаны абна далыуааны атиролцәа рҭабиқәа иҽрымариашаны анеира даҿуп, – иҩуеит ари ахҭыс иазкны аурыс шәҟәыҩҩы, ажурналист Николаи Брешко-Брешковски. – Австриауаа ари аҩыза агәымшәара иаршанхеит, азныказы иҟалаз рзеилымкааит. Анаҩс рабџьар аацәырган акорнет Лакрба иқәкны ахысра иалагеит, аха ахы ҳәа уи акгьы иқәымшәеит. Акорнет ихәны ишьҭаз Асенков иаԥхьа даннеи, иҽы иртәеит, аха иҩыза дарԥыс баҟан, уи ишьҭхра иара илшомызт. Аха уи аҭагылазаашьагьы акорнет Лакрба ихықәкы анагӡара иаԥырхагамхеит. Абар даҽа ссирк – Лакрба иаҳәа ааҭыганы иҽы аԥхьатәи ашьапқәа иарала дныркьысзыр, аҽы ихәны ишьҭаз иганаҿы иаашьҭаиеит. Минуҭк ашьҭахь аҟабарда ҽы аашьҭыуаауеит, аха уажәазы ҩыџьа аибашьцәа ақәыртәаны. Австриауаагьы ахысра иааҟәыҵын, уамашәа ибаны, уаҳа иҟалозеишь ҳәа рыхқәа кылырҳәҳәаны иԥшуеит. Лакрба иаҳәа атиролцәа рахь инарханы иҟьеит, уи ашьҭахь дымццакыкәа иара итәқәа рахь иҿынеихеит. Ишьҭаҵаны аӡәгьы дхысуам – убас иршанхеит Франц-Иосиф дзызгәдууз ар. Уи адагьы, атиролцәа рҟынтә еибашьҩык, иҟоу аиҿагылара ихашҭны, напеинҟьарала акорнет Лакрба днаскьеигеит, уи иааирԥшыз афырхаҵара аҳаҭыр баны».
Арҭ реиԥш ахҭысқәа акорнет иԥсҭазаараҿы ирацәан. Иҽаликахьаан аԥшыхәраҿгьы, уаҟа акыр ицхраауан анемец бызшәа ахьидыруаз.
Аибашьра аҟны илшамҭақәа рзы акорнет Лакрба ианаршьахьан еиуеиԥшым аҳамҭа ҳаракқәа: Аиааирагаҩ Гьаргь Ацқьа иорден 4-тәи аҩаӡара, Ацқьа Анна лорден 3-тәи, 2-тәи аҩаӡарақәа (аҳәақәа зцу), Станислав Ацқьа иорден 2-тәи аҩаӡара (аҳәақәа зцу) убас иҵегьы. Раԥхьатәи аорденқәа хԥа иара ианашьан Ачерқьес полк, Галицкитәи афронт аҟны аррамаҵура данахысуаз, аҵыхәтәантәиқәа – драгунтәи аполк даналаз агерман фронти рҟны.
Акорнет Лакрба иҭахара
Симон Басариа абас еиԥш иҟаз ахҭыс шаҳаҭс даман. Ааԥынран, 1916 шықәсазы акорнет Лакрба ахәра иманы Армавирҟа дышьҭын. Уи аамҭазы, Басариа уаҟатәи Иреиҳаӡоу алагаратә ҵариурҭа дҭан, акорнет Лакрба ифырхаҵара иазкны акыр ажәабжьқәа иаҳахьан. Уаҟа дара агьеибадыруеит. Лакрба даара игәы иалан, иара ишиҭаху еиԥш ирласны ихәра ахымӷьоз. Уи шааҟалаз еиԥшҵәҟьа, иаарласны дхынҳәуеит иашьцәа-аибашьцәа рахь, ҳәа иҩуеит Басариа.
Аибашьра адәахьы ахынҳәра иахыццакуаз акорнет Лакрба, аԥшыхәра амҩаԥгараан, Галициа иҟоу ақыҭа Чертовец азааигәара аӷа ихы иқәшәоит. Иара дҭахоит рашәарамза 15, 1916 шықәсазы, 26 шықәса шихыҵуаз.
Аԥсы ибаҩ иԥсадгьыл Аԥсныҟа иааргеит. Аибашьра афырхаҵа ажәлар зегьы дырҵәыуан.
Убарҭ амшқәа абас дрыхцәажәоит Константин Маҷавариани: «Акорнет Лакрба иԥсыжра аҽны иҟаз зегьы аиҭаҳәара даара иуадаҩуп, иахәҭоу ажәақәагьы узыԥшаауам. Зынӡа иуадаҩын Кәаҵиа (акорнет аҩны хьӡыс имаз – аред.) иааӡӡеи (кормилица) уи лыуацәа ҳәсақәеи рыхәаԥшра. Урҭ ргәышԥы иасуан, рхы-рҿы рцәыкәкәон, рыхцәқәа кыдырхуан. Аԥсы дызҭаз акәыба гәыдыркылон, иагәӡуан, рыхқәа акәыба иадырқшалон. Аԥсанышәаҭаратә процессиа аҽарҭбааит Гәдоуҭа инаркны Лыхнынӡа, зегьы даараӡа ргәы далсит, дышқәыԥшӡаз дҭахеит».
Акорнет Лакрба анышә дамадоуп иқыҭа Лыхны, бзиа иибоз идгьыл аҿы. Иара иԥсадгьыл иазикхьан абас еиԥш иҟоу ажәақәа: «Аибашьра ашьҭахь ҳара ҳҟамлар, гәаҳәарас исымоу, сызшәыҳәо акызаҵәык оуп – аԥсуаа шәызегьы ишәылшо ала иҳазгәакьоу Аԥсны шәахәала, шәыуаажәлар ирзеиӷьхаша ҟашәҵала».
Акорнет Лакрба инышәынҭра, Лыхны
Ахархәара зызуыз алитература:
Константин Маҷавариани истатиа «Светлой памяти павшего на войне героя корнета К. Ш. Лакербай»
Симон Басариа иочерк «К.Ш. Лакербай»
АААК Агәыҳалалра
Заагарҭа маҷу аҭаацәарақәа Ашықәс ҿыц аламҭалазы аӡынтәи ашьаҵақәа рзыршеит
Агәыҳалалратә акциа «Агәы аԥхарра» хацыркхеит апроект иаҵанакыз жәаҩыла ауааԥсыра агуманитартә цхыраара рыҭарала. Аимаа ҿыцқәа рызшан акциа аиҿкааҩцәас иҟоу – Аконгресси, аиҿкаара «Алашараеи», Ҭырқәтәыла иҟоу аԥсуа культуратә центрқәа Рфедерациеи – иаздырхиаз асиаҟны иарбоу аҭаацәарақәа.
АААК анагӡаратә маӡаныҟәгаҩ Инар Гыцба еиҭеиҳәеит, уажәазы имҩаԥгаз ашьаҵақәа рыҭара – акциа раԥхьатәи етапны ишыҟоу. Иахьа-уаҵәы иазыԥшуп аӡынтәи амаҭәа ԥхақәа раара: акурткақәа, арезина кьаҿқәа, аколготкақәа, ашьалқәа.
«Аидара аҩбатәи ахәҭа анҳаулак, хымԥада, амаҭәа ԥхақәа рзаҳгоит уаанӡа ашьаҵақәа ззаҳшахьаз аҭаацәарақәа», – иҳәеит Гыцба.
Иара иазгәеиҭеит акциа аиҿкааҩцәа зызнеиуа аҭаацәарақәа гәахәарала ишрыдыркыло.
«Еиҳаракгьы Ашықәс ҿыц аламҭалазы аныҳәатә гәалаҟара зегьы амҽханакуеит. Арҭ амаҭәақәа уажәы ирҭахыҵәҟьаз ауп», – иҳәеит Аконгресс анагӡаратә маӡаныҟәгаҩ.
Агуманитартә цхыраара зауз аҭаацәарақәа руак ахаҭарнак, хәҩык ахшара ран Асмаҭ Какалиа иҭабуп ҳәа ралҳәеит акциа аиҿкааҩцәа зегьы. Лара иазгәалҭеит лҭаацәа ишроуз зыда ԥсыхә рымамыз амаҭәақәа, ашьаҵақәа ракәзар, урҭ шҿыцу атәы лҳәеит.
Ари ашықәсҿыцазтәи аҳамҭа лымкаала деигәырӷьеит ашьапылампыл асҩы қәыԥш Дамир Гиробелиӡе.
«Даара иҭабуп. Ҳгәы иахәеит», – иҳәеит аҷкәын.
Иааидкыланы агәыҳалалратә акциа «Агәы аԥхарра» иалагӡаны ргәы иҭоуп 1060 комплект амаҭәа ԥхақәеи ашьаҵақәеи ршара. Акциа мҩаԥыргоит Адунеизегьтәи аԥсуа-абаза конгресси, Иавтономтәу Икоммерциатәым Аиҿкаара «Алашареи», Ҭырқәтәыла иҟоу аԥсуа культуратә центрқәа Рфедерациеи.
Ҭырқәтәылатәи аԥсуа-абаза диаспора ари аҩыза ацхыраара иҟарҵо раԥхьатәиим. Уаанӡа, 2018 шықәса цәыббрамзазы Ҭырқәтәыла еидкыланы Аԥсныҟа иаашьҭын амаҭәа ԥхақәа 1200 комплект.
АААК Агәыҳалалра Акциа «Агәы аԥхарра»
АААК аҳамҭа ҷыда лынаҭеит ашәаҳәаратә конкурс «Орфеи» аҟны иалнакааз аӡӷаб
Очамчыра араион аҟны имҩаԥысуа ашәахәаҩ қәыԥшцәа рконкурс «Орфеи» алахәцәа руаӡәык аҳамҭа ҷыда лоуит Адунеизегьтәи аԥсуа-абаза конгресс аҟынтәи.
Очамчыра араион аҟны имҩаԥысуа авокалтә проект «Орфеи» аҳәаақәа ирҭагӡаны зегьы иреиӷьны аԥсышәала ашәа анагӡаразы Аконгресс аҳамҭа ҷыда аԥнаҵеит, иагьланаршьеит аицлабра алахәҩы қәыԥш Саида Азизова.
Адунеизегьтәи аԥсуа-абаза конгресс ауснагӡаратә маӡаныҟәгаҩ Инар Гыцба еиҭеиҳәеит аҳамҭа ҷыда аԥҵара аидеиа шрызцәырҵыз, уи Аконгресс алахәцәа рҟынтә адгыларагьы шаиуз, ари апроект «ииашаҵәҟьаны асоциалтә хырхарҭа ахьамоу» аҟнытә.
Аконкурс иалахәу ахәыҷқәа реиҳарак социалла иманшәалам аҭыԥқәа рҟны инхо роуп. Урҭ зегьы Очамчыра араион ақыҭақәа рҟны инхо, абаҩхатәра злоу ахәыҷқәа роуп, аӡәырҩы амикрофон зныкгьы рнапаҿы ирымкыцт. Убас, Аконгресс иалнакааз жәиԥшь шықәса зхыҵуа Саида Азизова иарбанзаалак амузыкатә ҵара лымам.
«Аҳамҭа ҷыда – асертификат изанашьоу алшара лынаҭоит аԥсуа композитор Анри Гәымба иҟны ашәа ҿыц аҭаҩра», – иҳәеит Инар Гыцба.
Авокалтә конкурс аԥҵара аидеиа лызцәырҵит Валериа Адлеиԥҳа, урыстәылатәи ателеканал НТВ аҟны ицоз авокалтә проект «Ты супер» актәи асезон аҟны аиааира згаз. Лара лажәақәа рыла, апроект ҵакыс иамоуп ашәаҳәаҩ қәыԥшцәа асценаҿы ахаарԥшразы алшара рыҭара.
«Сара издыруан Очамчыра абаҩхатәра злоу ахәыҷқәа рацәаны ишҳамоу, убри аҟнытә исҭахын даргьы, сара сеиԥш, асцена ду аҿы ақәгылара алшара роурц, убри закәу рнырырц, анапеинҟьабжьқәа раҳарц. Абри сыгәҭакы сан ианылзеиҭасҳәа, лара дадҵаалеит Очамчыра араион аҿари аспорти рыҟәша, абас алагьы ҳара абри апроект анагӡара ҳалагеит», – ҳәа еиҭалҳәеит Валериа Адлеиԥҳа.
АААК аҳамҭа ҷыда иаԥсахаз ашәаҳәаҩ иналыгӡеит еицырдыруа аԥсуа ашәа «Шьышь-нани». Баграт Шьынқәба иажәақәа рыла иаԥҵоу ари ашәа – гәыҭшьаагоуп, XIX-тәи ашәышықәсазы аҭырқәа ӷбақәа рыла аԥсуаа хҵәаны ианыргоз аамҭазы ан лхәыҷы изылҳәоз гарашәоуп. Усҟан аҿкы чымазарақәеи, амлакреи ҟамларц азы амҩан иԥсуаз иаразнакала амшын иаларыжьуан. Амҩа ахгара зегь раԥхьаӡа изцәыуадаҩхоз ахәыҷқәа ракәын. Аӷбаҿы дыҟан ԥҳәысеибак, уи лхәыҷы дычмазаҩхан, иԥсы ихыҵит, аха лара агарашәа изылҳәон, длымхны амшын дарымҭарц азы.
«Ари ашәа сҳәарц сҭахызижьҭеи акрааҵуан. Уи угәы-уԥсы зегь иалсуеит, уамхамҵәыуар ауӡом, ҳажәлар рхьаа зегь алыжжуеит», – лҳәеит Саида Азизова.
Аҭыԥҳа илоуз аҳамҭазы иҭабуп лҳәеит, иагьазгәалҭеит уаанӡа зныкгьы астудиаҿы ашәа шҭалмыҩыцыз.
«Ари зеиӷьыҟам ҳамҭоуп, иҭабуп идуӡӡаны ҳәа шәасҳәоит. Даара сеигәырӷьоит!» – лҳәеит лара.
Аконкурс алахәцәа ралԥшааразы аиҿкааҩцәа Очамчыра араион ақыҭақәа зегьы ирылсит, ирзыӡырҩит шәҩык инареиҳаны ахәыҷқәа.
«Ахәыҷқәа гәахәарала иаҳԥылон, ҳааира акыр иазыԥшын, агәыӷрақә рыман. Ахәыҷы хазынақәа рацәаҩны иҳамоуп, аха урҭ апрофессионалтә цхыраара рҭахуп, убри аҟнытә ари апроект дара рзы иаҵанакуа рацәоуп», – ҳәа азгәалҭеит АААК аинфопортал ахҳәаа азҭаз, акастинг аҟны ахәыҷқәа ирзыӡырҩуаз авокал арҵаҩы Лика Ҵәыџьԥҳа.
Авокалтә проект «Орфеи» аҟны иреиӷьу ашәаҳәаҩ ихьӡ аиуразы еиндаҭлоит 17-ҩык алахәцәа, урҭ рықәгыларақәа ахәшьара арҭоит ипрофессионалтәу ажиури. Апроект х-етапк рыла ишьақәгылоуп. Аҩбатәи аетап аҿы ахәыҷқәа аԥсышәала ашәа рҳәон. Алахәцәа ирзыԥшу ахԥатәи аетап аҟны иреиӷьу далкаахоит. Раԥхьатәи ҩ-етапк реихшьаалақәа рыла алахәцәа зегьы афинал ахь инеит.
Ахаҭарақәа Мушьни Лашәриа
Мушьни Лашәриа: "Иҭабуп, Анцәа, сахьахьугӡаз сҳәатәы"
Аԥсны Жәлар рпоет, аиҭагаҩ ду, адунеитә литература аклассикцәа рҩымҭақәа аԥсышәала аҷҷаҳәа изырцәажәаз, Александр Пушкин иажәеинраалоу иромангьы уахь иналаҵаны, Мушьни Лашәриа иқәра шмаҷымгьы иахьа уажәраанӡа активла арҿиаратә ус инапы алакуп.
Мушьни Лашәриа диит 1938 шықәса, ажьырныҳәа 16 рзы аԥсуа қыҭа Кәтол, унеишь-уааишь ҳәа зарҳәоз, ажәабжьҳәаҩыс хара зыхьӡ рдыруаз анхаҩы Ҭаиа Лашәриа иҭаацәараҿы. Мушьни инахыс аҭаацәараҿы ирызҳауан даҽа хҩык иара иашьцәеи ԥшьҩык иаҳәшьцәеи. Мушьни иашьеиҳабы Даҭикәа Аџьынџьтәылатә еибашьра Ду аҟны деибашьуан, дԥырҩын, 1944 шықәсазы фырхаҵарыла дҭахоит Ленинград азааигәара.
Мушьни Лашәриа ажәеинраалақәа рыҩра далагеит 10-11 шықәса анихыҵуаз аамҭазы, аа-класск змаз Кәтолтәи ашкол данҭаз. Ателехәаԥшра иаиҭаз аинтервиуқәа руак аҟны иара иазгәеиҭеит: «Споет духоит, арҿиамҭа шьахәқәа аԥысҵоит, уи алагьы ахьӡ-аԥша соуеит ҳәа заа иӡбаны ари амҩа ылызхо маҷзар ҟалап. Иҟазаргьы, уи аҩыза агәҭакы уарла-шәарлоуп ианынаӡо. Еиҳарак ҩныҵҟала иҳаҳауа абжьоуп иҟаҳҵаша ҳаҵазҳәо, ҳамҩақәызҵо».
Кәтолтәи аа-классктәи ашкол 1953 шықәсазтәи аушьҭымҭацәа. Арымарахь ала хыхьтәи акәакь аҟны ахԥатәи – Мушьни Лашәриа
Лашәриаа рҭаацәаратә архив аҟынтә
«Ашәҟәыҩҩцәа рқыҭа» иалҵыз
Мушьни Лашәриа изныкымкәа иазгәеиҭахьеит апоезиахь игәыбылра ацәырҵраҿы акыр шаҵанакуа иара дахьиз иқыҭа Кәтол ахыԥша – аԥсуа поетцәеи ашәҟәыҩҩцәеи жәпаҩык ирқыҭа гәакьоу.
1953 шықәсазы Кәтолтәи ашкол далганы Мушьни Лашәриа дҭалоит Аҟәатәи арҵаҩратә училишье. Уаҟа еиҿкааз алитературатә кружок аилатәарақәа руак аан астудент қәыԥш Мушьни Лашәриа диԥылоит заԥхьаҟа иҵарауаҩ духранаы иҟаз Шоҭа Салаҟаиа – уи акырынтә рыҩны днеихьан, Мушьни иаб Ҭаиа Лашәриа иҟны жәлар рҿаԥыцтә ҳәамҭақәа аниҵон. Усҟан Мушьни ашкол дҭан, аха уажәшьҭа аҩыџьагьы ҵараиурҭак аҟны ианеиқәшәа, алитературеи апоезиеи ахь ирымаз нҵәара зқәым агәыбылра еиднакылеит, хәышықәса ирыбжьазгьы аԥырхагамхеит убасҟан ииз иахьа уажәраанӡа иӷәӷәаӡа иҟоу урҭ реиҩызара ду.
«Алитературатә кружок аилатәарақәа рахь ҳаицныҟәон, апоезиа ҳазыӡырҩуан, нас еилҳаргон, ҳахцәажәон, абас ахы акит ҳаиҩызара, еицаҳзеиԥшыз аинтересқәа рыла», – ҳәа азгәеиҭоит афилологиатә ҭҵаарадыррақәа рдоктор Шоҭа Салаҟаиа.
Аучилишье аҟны иҵара хыркәшаны Лашәриа дҭалоит Горки ихьӡ зху Аҟәатәи аҳәынҭқарратә арҵаҩратә институт афилологиатә факультет. Уи аамышьҭахь, 1960 шықәсазы Мушьни Лашәриа Москва Алитературатә институт дҭалоит.
Аҟәатәи аҳәынҭқарратә арҵаҩратә училишье аҟны еиҿкааз алитературатә кружок алахәцәа. Агәҭаны – арҵаҩы П. Ҳ. Аӡынба, 1957 шықәс
Алитинститут аҟны
Москва алитературатә институт аҟны иҵара ашықәсқәа дырзааҭгыло Жәлар рпоет Мушьни Лашәриа телехәаԥшрала зны иҳәахьеит, алитинстиут аҟны иара изы акыр имҩақәҵагахаз, ихадароу ԥышәаны ишыҟалаз ажәеинраалақәа реилыргарақәа раан «аполитикатә» цәаҩа зхаз аганахь ишнықәырҵоз – апартиа, акомсомол, асоцреализм уҳәа ирызкыз ажәеинраалақәа ирызхьаԥшуамызт, апоезиа уҩныҵҟатәи адунеи аарԥшроуп раԥхьаӡа акәны изызку ҳәа азгәаҭауа. Арҵаҩцәа хатәрақәа рҟынтә абасеиԥш амҩақәҵара зауз апоет қәыԥш Мушьни Лашәриа ақьаад ахь ииаигоит илыԥшааху игәҭыхақәа зегьы.
«Мушьни Лашәриа апоезиаҿы дцәырҵит алирик иаҳасабала, – иҳәоит уи иҩыза, ирҿиара бзианы издыруа аҵарауаҩ Шоҭа Салаҟаиа. – Иагьазгәаҭатәуп уи заатәи илирикагьы ҳлитератураҿы иажәа ҿыцны ишыҟалаз, даҽак иаламҩашьо ахатә ҭыԥгьы шааннакылаз. Мушьни илирика уи иаԥхьанеиуаз апоетцәа ртәы аасҭа акырӡа-акыр афольклор иацәыхараны игылоуп. Уи даара ихаҭаратәуп, угәы унархьуа аҟынӡа иаартуп, автор иҟазшьа шьахәлаҵәҟьа ианыԥшуеит».
Москва иҵарашықәсқәа (аспирантураҿы аҵарагьы уахь иналаҵаны, иааидкыланы жәашықәса) апоет игәалаиршәоит алитература згәы азыбылуаз, уи ала зыԥсы ҭаз аҿарацәеи иареи реибабара, реигәныҩра иаамҭаны. Ирацәаны еиқәшәон, еицәажәон, еиҳаракгьы алитературатә, апоезиатә хәылԥазқәа раан. Иара даараӡа ибзианы исахьаркны иаԥхьоз иаҳасабала лассы-лассы иҳәон апоемақәа «Евгени Онегин», ма «Мцыри» рҟынтә ацыԥҵәахақәа дрыԥхьаларц.
Аинститут аҟны алитературатә кружок аилатәара
1974 шықәсазы Москвантә дхынҳәны данаа Мушьни Лашәриа аусура далагоит Д. Гәлиа ихьӡ зху Аԥсуаҭҵааратә институт аҟны аҭҵаарадырратә усзуҩ еиҵбыс, анаҩс – аҭҵаарадырратә усзуҩыс, 1988 шықәса рзы аинститут аҟны алитература аҟәша дахагылеит. Еиуеиԥшым ашықәсқәа рзы Мушьни Ҭаиа-иԥа Лашәриа ашәҟәҭыжьырҭа «Алашара» аредактор хадас дыҟан, жәашықәса инарзынаԥшуа Аԥсны ашәҟәыҩҩцәа реидгыла напхгара азиуан, абарт имаҵурақәеи активлатәи ирҿиаратә усуреи еснагь еилаигӡон, аҩра даҟәыҵны ҳәа иҟамлаӡацт.
Алитературатә институт даналга аҽны, ԥхынгәы 25 1965 шықәса
Иара уа 45 шықәса рышьҭахь, абҵара 2010 шықәса
Алирикеи аепоси
Мушьни Лашәриа алирикала зырҿиара хацзыркыз аепикатә жанрқәа рҟынӡагьы днаӡеит. Иара иаԥиҵаз апоема «Ахьтәы уасцәа» иазкны Фазиль Искандер иҩуан: «Ари апоемаҿы ицәырҵит уаанӡа аԥсуа поезиаҿы иаҳԥымлацыз аепикатә мотивқәа реибарххара, иааԥшит шәышықәсала ишьақәгылоз ажәлар рашәаҳәаратә фольклор абеиара… Ари апоема аԥсадгьыл азы игәыҭшьаагоу гимнхеит» ҳәа.
Аԥсуа литература баҟак аҳасабала иазгылоуп Мушьни Лашәриа иажәеинраалоу ироман «Аџьынџь», 1992-1993 шықәсқәа рзтәи Аԥсны Аџьынџьтәылатәи аибашьра иазку. Ари амонументалтә усумҭа ду аԥҵара акыраамҭа аҭаххеит, аха автор илшеит ҳҭоурых аҿы иҟаҵәҟьаз афырхацәа-аԥсадгьыл ахьчаҩцәа рхаҿсахьақәеи ҳтәыла иақәлаз аӷа хәымга ихаҿсахьеи ҟазарала раарԥшра. «Аџьынџь» иалоуп иалкаау аҭоурыхтә хаҭарақәагьы, иаҳҳәап Аԥсны раԥхьатәи ахада Владислав Арӡынбеи, аибашьраан хабарда ибжьадырӡыз аԥсуа поет Таиф Аџьбеи реиԥш иҟоу.
Шоҭа Салаҟаиа иажәақәа рыла, абас еиԥш ароман аԥҵара аидеиа Мушьни Ҭаиа-иԥа жәашықәса раҟара ҭаха инаҭомызт, акьыԥхь аҿы ицәырҵуан уи атемала хазы игоу иажәеинраалақәа: «Амитинг Нальчик», «Уара суԥоуп, Ҟабарда», «Аԥсуа ҭыԥхацәа», «Умҵәыжәҩақәа еиҵых, Аԥсынра», аамҭак ашьҭахь дара зегьы иажәеинраалоу ароман аҟны доусы рҭыԥқәа ылырхит.
Аԥсны иҟаз Урыстәыла раԥхьатәи ацҳаражәҳәаҩ Семион Григориев имҩаԥигаз адкылараҟны
Мушьни Лашәриеи афранцыз шәаҳәаҩы Миреи Матьеи
Алексеи Твордовскии Мушьни Лашәриеи, 1965 шықәса
Мушьни Лашәриеи Сергеи Михалкови аҳәаанырцә инхо аурыс шәҟәыҩҩцәа реиԥылараан, 2007 шықәса
Мушьни Лашәриа ихаҭа изныкымкәа иазгәеиҭахьеит абри аԥҵамҭа зегь реиҳа игәы ззыбылуа, иԥсы зыҿҳәароу акәны дшазыҟоу, иажәеинраалаҿгьы уи атәы иҳәоит:
Иҭабуп, Анцәа, сахьахьугӡазз сҳәатәы,
Аиҭагаҩ иџьабаа
Мушьни Лашәриа ирҿиаратә ԥсҭазаара иузаҟәымҭхо иахәҭакуп асахьаркыратә еиҭагара аусгьы. Зегьы еицырдыруеит Мушьни Лашәриа аԥсшәахь ишеиҭеигаз аурыс литература аклассик Александр Пушкин ипоема «Евгени Онегин».
Шоҭа Салаҟаиа иазгәеиҭоит ари арҿиамҭа ду аиҭагара инапы аиркаанӡа, Лашәриа ишеиҭеигахьаз аурыс классик Михаил Лермонтов ипоема «Мцыри», аха уи аҵакы Кавказ иадҳәалан аҟнытә аиҭагара еиҳа имариан. «Евгени Онегин» акәзар – уи зынӡа даҽакуп, ари аурыс милаҭтә хаҿра зныԥшуа, Кавказ жәларқәа акала иреиԥшым аславиан жәлар рынхашьа-бзазашьа зларсу ҩымҭоуп.
«Аклассикатә роман иалажьу абеиара зегьы ааигәа аҩыра зауз алитература абызшәахьы аиҭагара, убри аан асахьаркра зегь еиқәырханы – даараӡа имариамыз усын, – ҳәа азгәеиҭоит Салаҟаиа. – Убас ахьакәу азы иаҳагьы гәадурала иаҳҳәарц ҳалшоит Лашәриа ари аус қәҿиара дула инаигӡеит ҳәа, аҩымҭа ду ацәаара унахьԥшуа акәымкәа, аԥсышәала аҩынтә раан аԥсы ахаиҵеит, даҽа ԥсҭазаарак аиҭеит».
Иажәеинраалоу ароман «Евгени Онегин» аиҭагаразы 2010 шықәсазы Урыстәыла ахада Дмитри Медведев Кремль азал хадақәа руак аҟны усҟан Жәлар рпоет ҳәа ахьӡ иаԥсахахьаз Мушьни Лашәриа ианаишьеит «А.С. Пушкин имедал», 2015 шықәсазы Шоҭа Русҭавели поема «Абжьас цәа зшәу» аиҭагаразы Мушьни Лашәриа ианашьан Дельвиг ихьӡ зху урыстәылазегьтәи апремиа.
Урыстәылатәи Афедерациа ахада Дмитри Медведев Мушьни Лашәриа ианаишьоит Александр Сергеи-иԥа Пушкин ихьӡ зху амедал, Аԥсныи Урыстәылеи рыбжьара аиҩызареи, аусеицуреи, акультуратә еимадарақәа рырӷәӷәареи рзы илагала ду азы. Москва, Кремль, Гьаргь изал
Ақәра ԥшӡа
2018 шықәсазы Аԥсны инарҭбааны иазгәаҭан Жәлар рпоет Мушьни Лашәриа ԥшьынҩажәа шықәса ихыҵра аиубилеи. Абри арыцхә инамаданы, «апсуа поезиеи, алитератураҭҵаареи, асахьаркыратә литературеи рыҿиараҿы илшамҭа дуқәа рзы» Жәлар рпоет ианашьан аорден «Ахьӡ-аԥша» актәи аҩаӡара, С. Ҷанба ихьӡ зху Аԥсуа драматә театр аҟны апоет ирҿиаратә хәылԥазы мҩаԥыргеит. Аиубилиар ихьӡала адныҳәаларатә ажәақәа шьардаӡа ықәыҩит уи ауха, арежиссиор Мадина Аргәын иқәлыргылеит Лашәриа иҩымҭақәа рцыԥҵәахақәа рыԥхьарала ишьақәгылаз апоетикатә спектакль.
Андреи Вознесенкии Мушьни Лашәриеи, 1984 шықәса
Аԥсуа шәҟәыҩҩцәа гәыԥҩык аӡиас Кәыдры ахықәан. Арымарахьтә арыӷьарахь: Никәала Ҳашыг, Алықьса Гогәуа, Мушьни Лашәриа, Алықьса Џьениа, Алықьса Џьонуа, Владимир Анқәаб, Кәымф Ломиа, Никәала Кәыҵниа. 1982 шықәса
Баграт Шьынқәба 90 шықәса ихыҵра аиубилеи амҩаԥгараан, Аҟәа, 2007 шықәса
Мушьни Лашәриа Кәтол игәараҭаҟны аԥсуа интеллигенциа рхаҭарнакцәа дрыцны
Мушьни Лашәриа иқәра шхатәроугьы, ааԥсарада арҿиара инапы алакуп, ааигәа акьыԥхь абеит иссирӡоу ипоема ҿыц «Ашаеҵәа». Шоҭа Салаҟаиа иажәақәа рыла, Мушьни Ҭаиа-иԥа еснагь арӷьажәҩаны дивагылан иара иԥшәмаԥҳәыс Елена Оҭырԥҳа, аха рыцҳарас иҟалаз, лара иаамҭанымкәа лыԥсҭазаара далҵит. Аҭаацәараҿы ирызҳаит ҩыџьа аԥҳацәа хазынақәа Рабиеи Асҭандеи.
Аслан Оҭырба иҭаацәара: иԥшәмаԥҳәыс Татиана Оҭырба-Кәанџьариа, иԥҳацәа: Елена, Алла, Лиудмила, имаҳә - Мушьни Лашәриа
Иԥшәмаԥҳәыс Елена Оҭырԥҳаи иареи, 1964 шықәса
Мушьни Лашәриа иԥҳацәа - Рабиеи Асҭандеи
Мушьни Лашәриеи Елена Оҭырԥҳаи рчара аҽны
Мушьни Ҭаиа-иԥа ахьӡ ҳаракқәеи аҳамҭа дуқәеи рацәаӡаны иоухьеит. «Ахьӡ-аԥша» аорден инаӡоу кавалеруп, Дырмит Гәлиа ихьӡ зху аҳәынҭқарратә премиа далауреатуп, Жәлар рпоет ҳәа ахьӡ ианаршьеит 2009 шықәсазы. Аха егьа ус акәзаргьы, Мушьни Лашәриа еснагь ииҳәо акоуп – иреиҳау еихьӡарас иԥсҭазаараҿы еснагь еиԥш иахьагьы ишиԥхьаӡо аус иуртә алшара ахьимоу.
«Дарбанзаалак ауаҩы, дышәҟәыҩҩума, дырҵаҩума, дынхаҩума – ҳазқәу абри адгьыл аҿы ишьҭамҭа аанижьыр иҭахуп. Аӡәы ҵеирала ишьҭра ирӡуам, ҽаӡәы – аҵла еиҭеиҳауеит, ҳарҭ ашәҟәыҩҩцәа ҳтәы уҳәозар, инҳажьуа ҳҩымҭақәа роуп».
АААК ахаҭарнакцәеи Гал ауааԥсыреи реиԥылараан иаԥҵан аҭыԥантәи Аконгресс аҟәша
Адунеизегьтәи аԥсуа-абаза конгресс аҭыԥантәи аҟәша аартын Аконгресс ахаҭарнакцәеи Гал араион ауааԥсыреи реиԥылараан ажьырныҳәа 25 рзы.
Адунеизегьтәи аԥсуа-абаза конгресс ахаҭарнакцәа ажьырныҳәа 25 рзы Гал араион ауааԥсыра ирԥылеит, Аконгресс аӡбахә рзеиҭарҳәеит, уи аусура ахықәкқәеи ааигәатәи агәҭакқәеи ртәы рзеиҭарҳәеит.
Аусмҩаԥгатә аҳәаақәа ирҭагӡаны иаԥҵан Гал ақалақь аҿы Аконгресс аҭыԥантәи аҟәша.
Аҟәша дахагылеит Ҭенгиз Инал-иԥа. АААК аҭыԥантәи аҟәша аилазаараҿы иҟоуп иара убас: Елеонора Берулаа, Циала Латариа, Дмитри Лабжьаниа, Едишьер Зыхәба, Диана Иналԥҳа, Инал Кәычбериа.
АААК анагӡаратә маӡаныҟәгаҩ Инар Гыцба аиԥыларахь иааиз ирзеиҭеиҳәеит Аконгресс гәцаракрала ишазнеиуа аҭыԥантәи аҟәшақәа раартра азҵаара. Ҿырԥштәысгьы иааигеит ааигәа Тҟәарчал имҩаԥысыз аиԥш зеиԥшу аиԥылара, уаҟагьы нас аҭыԥантәи аҟәша аԥҵан.
Аиԥылара далахәын Гал араион ахада Ҭемыр Надараиа. Иара Аконгресс ахаҭарнакцәа иҭабуп ҳәа реиҳәеит араион ахь иаадырԥшыз азҿлымҳаразы, иуаажәлар рахь ааԥхьарагьы ҟаиҵеит Аконгресс иалаларц азы.
«Араион ахада иаҳасабала исымчу ацхыраара зегь ҟасҵоит. Иҭабуп шәахьаҳҭааз. Аԥеиԥш лаша аагаразы аусеицура ҳазхиоуп», –иҳәеит Надараиа.
Аконгресс алаларазы иҟаҵатәуи, уи алахәцәа зегьы иҟарҵо ахәҭалагала аҵак ду шамоуи ртәы еиҭеиҳәеит АААК Иреиҳаӡоу ахеилак алахәыла Инвер Алшәындба.
«Ҳара ҳзы даара акраҵанакуеит шәара шәалахәра: араион ауааԥсыра раҟара издыруада аҭыԥан проблемақәас иҟоу, нас урҭ ӡбашьас ирымоу. Ҳара зегь ҳаицхыраалароуп, доусы ҳамчқәа еибаҳҭар иҳалшо рацәахоит», – иҳәеит иара.
Аҭыԥантәи ауааԥсыра рҿаԥхьа иқәгылеит иара убас АААК Аҳәса рхеилаки Аҿар рхеилаки рнапхгаҩцәа.
«Еицаҳзеиԥшу апроектқәа азԥхьагәаҭаны иҳамоуп. Аҿарацәа зегь рыла иҳавагылап ҳәа ҳгәыӷуеит,– азгәеиҭеит Аҿар рхеилак анапхгаҩы Леван Торчуа.
Аҳәса рхеилак анапхгаҩы Гета Арӡынԥҳа лакәзар, илҳәеит ауаажәлар "асоциалтә проектқәа рынагӡара рҭаххартә еиԥш ринициатива рҿыхатәуп ҳәа, урҭ апроектқәа хара имгакәа ихацыркхоит Аԥсны араионқа зегьы рҟны".
Аиԥылараҿы иӡырган бызшәарацәала аус зуа Аконгресс аинформациатә портал. Аинфопортал апресс-маӡаныҟәгаҩ Саид Барганџьиа аиԥылара иаҭааз ирзеиҭеиҳәеит асаит аиқәыршәашьа зеиԥшроуи уи аҟны аҽҭаҩра иунаҭо алшарақәеи ртәы.
«Изҭаху зегьы рыҽҭарҩырц рылшоит, уи аамышьҭахь асаит аҟны убасҵәҟьа зыҿҭазыҩхьоу аԥсуа-абаза милаҭ рхаҭарнакцәа рыԥшаара ҟалоит, адунеи ҭыԥс иахьынхозаалакгьы», – ҳәа азгәеиҭеит Барганџьиа.
Аизара иалахәыз ахәыԥшырц ирыдгалан ИАЕ "Алашара" иазку адокументалтә фильм, ари ассоциациа Адунеизегьтәи аԥсуа-абаза конгресс ихымԥадатәу адгылаҩыс иқәгылоит. Хәшықәса раахыстәи уи аусура иалагӡаны зеиӷьыҟам ала ахы аанарԥшит ашәуаа рсоциалтә зҵаарақәа рыӡбараҿы, ашәуа кыҭақәа рҿы аспорти акультуреи рыҿиара ахырхарҭала алҵшәа бзиақәа амоуп, комплексла аҭҵаарадырратә усура мҩаԥнагоит.
Адунеизегьтәи аԥсуа-абаза конгресс ахаҭарнакцәеи Гал араион активистцәеи реиԥылара аҩбатәиуп аиԥш зеиԥшу рыбжьара. Ас еиԥш аиԥыларақәа мҩаԥгалахоит Аԥсны ақалақьқәеи араионқәеи зегьы рҿы, ҳтәыла ауааԥсыра Аконгресс аӡбахә дырҳаразы, уи аусурахь алахәыла ҿыцқәа радыԥхьаларазы.
Абаза бызшәала шәцәажәала: абаза бызшәа иацы, иахьа, уаҵәы
Абаза бызшәа – нхыҵкавказтәи абызшәатә ҭаацәара иатәу аԥсуа-адыга бызшәатә гәыԥ ахь иаҵанакуа бызшәоуп, алингвистика аганахьала зегь реиҳа аԥсуа бызшәа иазааигәоуп. Абаза бызшәа хатәы бызшәас ирымоуп Урыстәылатәи Афедерациа иаланхо 40 нызқьҩык ашәуаа, иара убас даҽа 10-20 нызқьҩык раҟара егьырҭ атәылақәа рҟны инхо ашәуа диаспора рхаҭарнакцәеи.
Абаза бызшәа – нхыҵкавказтәи абызшәатә ҭаацәара иатәу аԥсуа-адыга бызшәатә гәыԥ ахь иаҵанакуа бызшәоуп. Иара иагәыцхәу абызшәақәа рахь иаҵанакуеит адыга бызшәа, аҟабарда-черқьес бызшәа, аубых бызшәа (иахьазы иԥсхьоу), аха зегь реиҳа иззааигәоу аԥсуа бызшәоуп. Абаза бызшәа ҩ-диалектк амоуп: тапанҭатәи – уи алитературатә бызшәа шьаҭас иазылхуп, нас ашьхарыуатәи. Аҩ-диалектк иахьа ахархәара рымоуп. Ҟарачы-Черқьесиа иҟоу ашәуа қыҭақәа 13 рҟынтәи хԥа рҟны ашьхарыуатәи адиалект ала ицәажәоит, егьырҭ жәаба рҟны – тапанҭатәи ала.
Алатин шьаҭалеи акириллицалеи еиқәыршәоу абаза алфавитқәа реиҿырԥшратә таблица
Абызшәа – аҭоурых амаӡа злаауртуа цаԥхак аҳасабала
Ашьхарыуатәи адиалект хәыжәытәи аԥсуатәи ацәажәашьақәа амоуп, тапанҭатәи – ҟәбина-ельбырӷантәи, гәымтәи. Адиалектқәа афонетикеи алексикеи рыла аивгарақәа рымоуп. Аха аҩ-диалектк рыла ицәажәо ауаа уадаҩрада еилибакаауеит.
Аҵарауаа аӡәырҩы ргәаанагарала, абаза бызшәеи аԥсшәеи убасҟак еизааигәоуп – бызшәак иатәу диалектқәаны иуԥхьаӡартә аҟынӡа. Иазгәаҭатәуп, ашьхарыуатәи адиалект иаҳа аԥсуа бызшәа ишазааигәоу. Уи зыхҟьазгьы «шьхарауаа» Аԥснынтә Нхыҵ Кавказҟа иаҳа ихьшәаны иахьиасыз ауп, тапанҭаа раасҭа, мамзаргьы дара рхы ишазырҳәо ала «ашәуаа» раасҭа. Убри аҟнытә ашьхарыуатәи адиалект иаҳа аԥсшәа иеиԥшуп. Аҵарауаа изларԥхьаӡо ала, абаза бызшәа аԥсуааи ашәуаа рзеиԥш бызшәашьаҭа иалҵит VIII—XII-тәи ашәышықәсақәа рзы. Абри апериод ауп иахьатәи ашәуаа рабдуцәа Нхыҵ Кавказҟа ианахыҵ ҳәа иазгәарҭогьы.
Калам ԥынҵала ианҵоу
Абаза бызшәа аҩыра аиуит 1932 шықәсазы. Аидгылазегьтәи Ацентртә Еилакы – Асовет Еидгыла ажәларқәа рзы алфавитқәа реиқәыршәаразы асоветтә ҭҵаарадырратә центр адҵала – иаԥҵан раԥхьатәи абаза бызшәа алфавит алатин шьаҭа аманы. 1938 шықәсазы акириллицахь ииаган. Уи алфавит ауп иахьа уажәраанӡагьы ахархәара змоу. Убри аамҭа инаркны абаза литературатә бызшәа ашьақәгыларагьы иалагеит, уи шьаҭас иамоуп тапанҭатәи адиалект ҟәыбина-ельбырӷантәи ацәажәашьа.
Абаза ҵарауаҩ Пиотр Чкала иҭҵаарадырратә усумҭақәа рҿы абас дазааҭгылоит алфавит аԥҵара иамаз аҵакы: «Уи иадҳәалоуп агазеҭқәеи ажурналқәеи рҭыжьра, ус анакәха амилаҭтә кьыԥхьтә журналистика, арадио, ателехәаԥшра рыҿиарагьы иацхрааит. Аҩыра аҟалара иалнаршеит хатәы бызшәала ажәабжьқәеи, аповестқәеи, ароманқәеи раԥҵара; адраматә жанрқәа рцәырҵра амилаҭтә театр аира иацхрааит, апоезиа аҿиара акәзар – амилаҭтә естрадатә ашәа аҿиара арцыхцыхит. Алфавит ацәырҵра иадҳәалоуп иара убас ашәуаа рхатәы бызшәа аҭҵаара иахьалагазгьы».
Иазгәаҭатәуп, абаза бызшәаҿы шаҟа нбан ыҟоу ҳәа азҵаара уажәыгьы ҭакда ишаанхо. Абри атәы истатиаҿы дазааҭгылоит абаза журналист, афилолог Билиал Ҳасароҟәа. Иара иазгәеиҭоит, еиуеиԥшым арҵага шәҟәқәеи, ажәарқәеи, аицәажәагақәеи рҟны иаагоу абаза алфавит анбанқәа рхыԥхьаӡарала ишеиԥшым. Убас, 1967 шықәсазы иҭыҵыз «Абаза-аурыс жәар» аҟны иҳәоуп алфавит 71 нбан рыла ишьақәгылоуп ҳәа; «Абаза бызшәа аорфографиатә жәар» адаҟьақәа ирну абаза алфавит 67 нбан алоуп; 1991 шықәсазы иҭыҵыз «Аурыс-абаза еицәажәага» иану алфавит 68 нбан алоуп. Абри зыхҟьаз уи ауп – адыргақәа «I», «ь», иара убас анбанқәа «ё», «ю», «я» хазы алфавит ралаҵара аганахьала аспециалистцәа еиуеиԥшым агәаанагара рымоуп.
Абаза бызшәаҿы ацыбжьыҟатә система даара ибеиоуп: ацыбжьыҟақәа 60 инареиҳауп, убри аан абжьыҟа наӡақәа ҩба роуп иҟоу – «а», «ы».
«Алашара» еиқәнаршәаз абаза бызшәа анбаншәҟәы
Арккаҩы иҭакра
Раԥхьаӡатәи абаза алфавит аԥҵаҩыс дыҟан ашәуа-черқьес шәҟәыҩҩы, апоет Ҭаҭласҭан Табулов. Иара рҵаҩыс аус иуан ашәуа қыҭа Ельбырӷан алагарҭатә школ аҟны, ихалагьы XX-тәи ашәышықәса 20-тәи ашықәсқәа раан араб ҩыра ашьаҭала ачерқьес алфавит аԥҵара иҽазикхьан. Иара иоуп убри алфавит ала раԥхьатәи ачерқьес нбаншәҟәқәеи арҵага шәҟәқәеи ҭзыжьыз. 1926 шықәсазы Табулов икьыԥхьит ажәабжь «Џьалдуз», хышықәса рышьҭахь иҭижьит аизга «Зули», уи еиднакылон апиесақәа, ашәақәа, ажәеинраалақәа – черқьес бызшәала.
1930 шықәсқәа рзы абаза алфавит ашколқәа рҿы ахархәара ианалага ашьҭахь Табулов ихалеи, егьырҭ авторцәа дрыцынгьы абаза бызшәа аграмматика ашәҟәқәеи, аԥхьара ашәҟәқәеи, ахрестоматиақәеи ҭижьуеит.
1937 шықәсазы абаза ҩыра ашьаҭаркҩы арепрессиа дахрыжьит абаза бызшәа авульгаризациа азиуит ҳәа харас идҵаны. Ачерқьес бахҭаҿы ҩышықәса раҟара дҭакын, нас доурыжьит ацәгьоура иҟаиҵаз ҵаҵӷәыдоуп ҳәа ԥхьаӡаны.
Алатин графика шьаҭас измоу ачерқьес бызшәала иҩу Ҭаҭласҭан Табулов ианбаншәҟәы «Шьыԥеџь» актәи адаҟьа, Баҭалԥашинск, 1929 шықәса
Аҭаацәаратә архив аҟнытә
Алатин графикала еиқәыршәоу Ҭаҭласҭан Ҭобыль ианбаншәҟәы «Анбызшәа» актәи адаҟьа, Сулимов, 1934 шықәса
Ҭаҭласҭан Ҭобыль алатин графикала еиқәиршәаз абаза бызшәазы арҵага шәҟәы «Аграмматикеи аҩышьаԥҟареи» актәи адаҟьа, Баҭалԥашинск, 1933 шықәса
Алатин графика шьаҭас измоу абаза бызшәала иҩу Ҭаҭласҭан Ҭобыль аԥхьаразы ишәҟәы «Иҿыцу амҩа» актәи адаҟьа, Баҭалԥашинск, 1933 шықәса
Ҭаҭласҭан Ҭобыли Х. Кужеви алатин шьаҭа змоу абаза ҩырала еиқәдыршәаз анбаншәҟәы аамышьҭахьтәи арҵага «Амҩа ҿыц» актәи адаҟьа, Сулимов, 1936 шықәса
Ҭаҭласҭан Ҭобыли Х. Кужеви алатин шьаҭа змоу абаза ҩырала еиқәдыршәаз адуцәа рзы анбаншәҟәы актәи адаҟьа, Сулимов, 1936 шықәса
Абазашҭа агәацԥыҳәара знаҭаз
Абазатә литература аизҳазыӷьара мҩаԥысит иҳаҩсыз ашәышықәса 60-тәи ашықәсқәа рзы. Усҟан ауп, аҟазара злоу аҿар аӡәырҩы анааиҵагыла. Амилаҭтә литературахь урҭ рнагара ибзоуроуп амилаҭтә литература ашьаҭаркҩы Ҳамид Жиров. Анаҩс, аҿарацәа абаза сахьаркыратә литература иаклассикцәаны иҟалеит, урҭ рҩымҭақәа иахьа ашколтә, ауниверситеттә программақәа ирылоуп, амаҭәарқәа «абаза литература», «Ҟарачы-Черқьесиа ажәларқәа рлитература», «Нхыҵ Кавказ ажәларқәа рлитература» рҳәаа иҭагӡаны.
Ҭаҭласҭан Ҭобыль: "ашәуаа рахьтә усзуҩ иашаз иҟаҵәҟьаз"
Абарҭ ашәҟәыҩҩцәа рыплеиадахь иаҵанакуеит Ԥасарби Цеҟәа, Ҟали Џьыгәаҭан, Шаҳамби Физиков, Бемурза Ҭҳаиҵыкә, Џьамуладин Лагәыҷ, Микаель Ҷкату. Реиҳа еицырдыруа апрозатә ҩымҭа дуқәа рахь иаҵанакуеит Бемурза Ҭҳаиҵыкә иҭоурыхтә роман «Анышәнап», нас Ҟали Џьыгәаҭан иҭоурыхтә романқәа «Ахьтәы џьар», «Лаба». Уи апериод азы реиҳа иналукааша поетны дықәгылеит Микаель Ҷкату – ашәуаа рахьтә зегь раԥхьа Москватәи Алитературатә институт иалгаз. Ҷкату иоуп ажәа «Абазашҭа» абызшәа иалазҵаз – ашәуаа рыԥсадгьыл, рынхарҭа ҭыԥ иахьӡны.
Абаза поезиа аинҭәылара, аԥшӡара зегь ааԥшит Қьрым Мыхц ирҿиараҿы, уи иеҵәахә кыдлеит 70-80-тәи ашықәсқәа рзы. «Иикьыԥхьуаз жәеинраалацыԥхьаӡа абырцкал икылхуп, апоетикатә ҵакы ҵаулала иҭәуп, бызшәа хыркыла иҩуп. Урҭ ургәылархалоит, ирыҵоу агәалаҟара уатәнатәуеит», – ҳәа иҩуеит апоет ирҿиара иазкны аҵарауаҩ-афилолог Пиотр Чкала.
Абызшәа шеиқәдырхо
2010 шықәсазы имҩаԥгаз Урыстәылазегьтәи ауааԥсыра ашәҟәы ранҵара адыррақәа рыла, Урыстәыла иқәынхоит 43 нызқьҩык рҟынӡа ашәуаа, урҭ рҟынтә 37 нызқьҩык – Ҟарачы-Черқьесиа инхоит. Егьырҭ еиуеиԥшым адыррақәа рыла, жәа-нызқьҩык инадыркны ҩажәа нызқьҩык рҟынӡа ашәуаа ыҟоуп адиспораҿы, еиҳаракгьы Ҭырқәтәыла. Урҭ рахьтә зхатәы бызшәа шаҟаҩы ирдыруа инҭкааны еилкааӡам. Абаза уаажәларратә еиҿкаарақәа рхаҭарнакцәа ишазгәарҭо ала, абаза бызшәа аӡра ашәарҭара иҭагылоуп, аурбанизациеи ассимилиациеи ӷәӷәаны иахьымҩаԥысуа иахҟьаны.
Жәларбжьаратәи ахеидкыла «Алашара» абаза бызшәа иазкны иҟанаҵаз асоциалтә ӡыргара
Ашәуаа рбызшәа аиқәырхара изларымчу ала рнапы алакуп: арҵагатә методикақәа шьақәдыргылоит, арҵага шәҟәқәа ҭрыжьуеит, абаза бызшәахьы амультфильмқәа еиҭаргоит, абызшәа арҵаратә курсқәа мҩаԥыргоит Черқьесск ақалақь аҟны изҭаху зегьы рзы хәыда-псада, активла атәылауаа ирылабжьоит хатәы бызшәала ицәажәаларц.
Абри ахырхарҭала аусура рацәаны имҩаԥнагоит ассоциациа «Аԥсадгьыл», уи иалоуп ихадоу абаза уаажәларратә еиҿкаарақәа ааба. Уи адагьы, аԥсуа-абаза милаҭ рыҿиара ацхырааразы жәларбжьаратәи ахеидкыла «Алашара» Черқьесск ақалақь аҿтәи аофис аҟны 2013 шықәса раахыс абызшәатә курсқәа аартны иҟоуп.
Иахьа Ҟарачы-Черқьесиа абаза бызшәала иҭыҵуеит агазеҭ «Абазашҭа» , арадио аҿы, ателехәаԥшраҿы абаза бызшәа аредакциақәа аус руеит, аус ауеит иара убас Аҳәынҭқарратә абаза театргьы.
Абарҭ аԥшьгарақәеи аусмҩаԥгатәқәеи зегьы ирыбзоураны, аҵарауааи аентузиастцәеи шгәыӷуа ала, ашәуаа рхатәы бызшәа еиқәырханы ҿыц игыло абиԥраақәа ирымардартә иҟалоит.
АААК иаԥнаҵеит Очамчыра аҭыԥантәи аҟәша Ахеилак
АААК аҭыԥантәи аҟәша Ахеилак аԥҵан Адунеизегьтәи аԥсуа-абаза конгресс ахаҭарнакцәеи Очамчыра араион ауааԥсыреи реиԥылара аҳәаақәа ирҭагӡаны.
Адунеизегьтәи аԥсуа-абаза конгресс ахаҭарнакцәа Очамчыра араион ауааԥсыра ирԥылеит аҩаша, жәаран 5 рзы. Аиԥылара ахыркәшамҭаз иаԥҵан Аконгресс аҭыԥантәи аҟәша Ахеилак, уи дахагылеит Очамчыра ақалақьуаҩ Даур Ҵәыџьба.
Ахеилак иалалеит иара убас: Екатерина Габелиа-Делба, Лика Ҵәыџьԥҳа, Сельма Чагәаа, Бадри Делба, Ахра Кәартаа, Мадина Шьоуа, Нора Миқаа, Ҭемыр Ԥачлиа, Мадина Чилачава.
АААК ауснагӡаратә маӡаныҟәгаҩ Инар Гыцба аизара иаҭааз ирзеиҭеиҳәеит Аконгресс аӡбахә, нас уи ааигәатәи гәҭакқәас иамоуи ртәы. Иара иазгәеиҭеит абас еиԥш иҟоу Аконгресс ахаҭарнакцәеи араионқәа рактивистцәеи реиԥыларақәа хықәкы хадас ирымоу ишреиуоу аҭыԥантәи аҟәшақәа рхеилакқәа раԥҵара.
«Ҳара системала аус зуша аимадара ҳабжьазарц ҳҭахуп, аҭыԥантәи ауааԥсыра рхаҭақәа ишиашоу аинициативақәа рыманы иқәгылаларц, дара ахьынхо араион апроблемақәа еиҳа иласны рыӡбаразы. АААК аҭыԥантәи аҟәшақәа рхеилакқәа аԥҵоуп Гал Тҟәарчали араионқәа рҿы, урҭ активла ҳусура рҽаладырхәхьеит», - ҳәа еиҭеиҳәеит Гыцба.
АААК Иреиҳаӡоу ахеилак алахәыла Виачеслав Чрыгба очамчыраа ирзеиҭеиҳәеит Аконгресс аусура аҵак ду аманы ишыҟоу, раԥхьаӡа иргыланы аԥсуа-абаза милаҭ реиқәырхареи, реизҳареи рганахьала.
«Хаҭала сара сзы ари ҳажәлар реидкылара иацхраауа лшароуп, избан акәзар, ишдыру еиԥш, хыԥхьаӡара рацәала ҳдиаспора адунеи иалаԥсоуп. Хықәкы хадас иҳамоу - аглобализациа аҿаԥхьа ҳмилаҭ аиқәырхареи арӷәӷәареи роуп. Сгәыӷуеит, шәаргьы адунеи ахьынӡанаӡа-ааӡо ҳмилаҭ реидкылара иазааԥсо абри аиҿкаара шәалалоит ҳәа», – ациҵеит Чрыгба.
Еизаз рҿаԥхьа дықәгылеит иара убас Очамчыра инхо, Аԥсуа-абаза (абаза) милаҭ жәларбжьаратәи рассоциациа (1992 шықәсазы Аконгресс раԥхьаӡатәи хьӡыс иамаз - аред.) аԥцара ахыҵхырҭаҿы игылаз, иахьа Очамчыра араион абыргцәа рхеилак аиҳабыс иҟоу Аполлон Думаа. Иара игәалаиршәеит 1992 шықәса жьҭаарамзазы Лыхны ақыҭан имҩаԥысыз Аконгресс раԥхьаӡатәи аизара ду шыҟаз.
«Очамчыра араион ауааԥсыра акыршықәса раахыс Абазашҭатәи ҳашьцәеи ҳареи ҳаимадоуп. Ҳара ҭаацәарак ҳауп. Аибашьра (Аԥсны жәлар рџьынџьтәылатә еибашьра 1992-1993 шш. - аред.) ҟалаанӡагьы даара ирацәаны ҳаиҿцаауан. Сара изныкымкәа Черқьесск сцахьан, уаҟа еснагь гәыбылра дула ҳрыдыркылон. Агәра ганы сыҟоуп Мусса Егзакь иааирала Аконгресс еиҳагьы еффективла аусура ишалаго», – ҳәа азгәеиҭеит иара.
Аиԥылараҿы иқәгылеит иара убас Аконгесс аҟны иаԥҵоу Аҳәса рхеилаки Аҿар рхеилаки рнапхгаҩцәа Гета Арӡынԥҳаи Леван Торчуеи, урҭ еиҭарҳәеит доусы напхгара ззыруа ахырхарҭақәа рыла аусура шцо.
«Иахьазы ихадароу хыдҵас ҳҿаԥхьа иқәгылоу – Аԥсны раионцыԥхьаӡа Аконгресс аҟәшақәа раартроуп, "амҩатә хсаала" ҳәа изышьҭоу аԥҵаразы. Уи ахсаалаҟны иарбахоит иконкреттәу асоциалтә проектқәа, раионцыԥхьаӡа рыпроблемақәа рыӡбара иазку. Уажәазы уаала ҳҽеиқәҳаршәароуп», – ҳәа азгәалҭеит Арӡынԥҳа.
Лара лажәақәа рыла, аҳәса рхеилакқәа русура хықәкы хадас иамоу иреиуоуп – зхатә ус, ма анаплакы ахацыркра згәы иҭоу, аха раԥхьатәи ашьаҿы аҟаҵара иацәшәо аҳәса рыцхыраара.
«Аҳәса ҳрыцхраар ҳҭахуп рџьабаала акрырҳараҿы, убри аан иахьынхо араион иалымҵқәа, аҭыԥан аусурҭақәа роурц. Аԥсны араионқәа зегьы рҟны аҳәса раԥшьгарақәа ҳарцыхцыхыр ҳҭахуп, рымчи-рылшеи агәра рго аҟаҵаразы», – ҳәа ацылҵеит лара.
Аиԥылараҿы иӡырган бызшәаларацәала аус зуа, Аконгресс аусура атәы еиҭазҳәо аинформациатә портал, уи еиднакылоит аԥсуа-абаза милаҭ рҭоурыхи ретнографиеи, иналукааша аҵеицәеи рыӡбахә еиҭазҳәо аматериалқәа.
Еизаз ахәыԥшырц ирыдгалан иара убас Адунеизегьтәи аԥсуа-абаза конгресс ихымԥадатәиу партниорс иқәгылоу Жәларбжьаратәи аилазаара "Алашара" иазку адокументалтә фильм. Хәышықәсатәи аусура иалагӡаны "Алашара" алҵшәа бзиаӡақәа аанарԥшит ашәуаа рсоциалтә проблемақәа рыӡбараҿы, ашәуа қыҭақәа руааԥсыра рыбжьара аспорти акультуреи рырҿиара аганахьала иалшахьоу рацәоуп, комплексла аҭҵааратә усурақәа мҩаԥнагоит.
Адунеизегьтәи аԥсуа-абаза конгресс ахаҭарнакцәеи Очамчыра араион ауааԥсыреи реиԥылара - ахԥатәиуп аиԥш зеиԥшу Аԥсны араионқәеи ақалақьқәеи руааԥсыра рԥыларақәа рхыԥхьаӡараҿ. Абри аҩыза аиԥыларақәа мҩаԥгахоит Аԥсны араионқәа зегьы рҿы, Аконгресс ахь алахәцәа ҿыцқәа рааԥхьаразы, анаҩс уи аусура ралархәразы.
Ҟарачы-Черқьессиеи Ҟабарда-Балкариеи рҟны иаԥҵоу ашәуа уаажәларратә еиҿкаарақәа русеицура иалацәажәеит
Ҟарачы-Черқьессиеи Ҟабарда-Балкариеи ареспубликақәа рҟны иаԥҵоу ашәуа уаажәларратә еиҿкаарақәа аусеицуразы аиқәшаҳаҭра рнапы аҵарҩит Черқьесск имҩаԥысыз раԥхьатәи рофициалтә еиԥылараҿы.
Кавказ жәларқәа рҭоурыхи ркультуреи аҭҵаара ацентр "Абазеи" Ашәуа уаажәларратә еиҿкаарақәа рассоциациа "Аԥсадгьыли" рыбжьара аусеицуразы аиқәшаҳаҭра напы аҵаҩуп Ҟарачы-Черқьессиеи Ҟабарда-Балкариеи иаԥҵоу ашәуа уаажәларратә еиҿкаарақәа рхаҭарнакцәа реиԥылараҿы.
ҞЧР иҟоу Аконгресс арегионалтә хеилак ахантәаҩы, Аԥсуа-абаза милаҭ рыҿиара ацхырааразы жәларбжьаратәи аилазаара "Алашара" ахада ихаҭыԥуаҩ Рамазан Мыхц АААК аинфопортал иазеиҭеиҳәеит ашәуа уаажәларратә еиҿкаарақәа официалла раԥхьаӡа акәны еиԥылеит, уи аиԥылара ахыркәшамҭаз Аусеицуразы аиқәшаҳаҭрагьы напаҵаҩын ҳәа.
«Аиқәшаҳаҭра хықәкы хадас иамоуп абаза жәлар рмилаҭтә культура аиҭаира ацхраара, ҳажәлар ирызку адыррақәа арегион аҩныҵҟеиԥш уи анҭыҵгьы хара аларҵәара», - ҳәа аиԥылара аихшьаалақәа ҟаиҵеит Мыхц.
Ҟабарда-Балкариа иҟоу Адунеизегьтәи аԥсуа-абаза конгресс арегионалтә ҟәша ахантәаҩы, Кавказ жәларқәа рҭоурыхи ркультуреи аҭҵаара ацентр "Абаза" аиҳабы Владимир Ԥшьеноҟәа еиҭеиҳәеит ас еиԥш иҟоу аиԥыларақәа аҵак ду шрымоу, ԥхьаҟатәи аусеицура акультуратә хырхарҭа шамоуи ртәы.
«Ҳусеицура раԥхьаӡа иргыланы акультуратә хырхарҭоуп иамазаауа. Ҳгәы иҭоуп Ҟабарда-Балкариа аԥсшәеи абаза бызшәеи рырҿиара иазынархоу аусмҩаԥгатәқәа еицынаҳагӡарц», - ҳәа азгәеиҭеит иара.
Ԥшьеноҟәа иҳәеит убасгьы абри аҩыза аусеицура ишалнаршо ассоциациа "Аԥсадгьыл" аҩныҵҟа еидкылоу ашәуа уаажәларратә еиҿкаарақәа русеицура аԥышәа рымдара, насгьы Ҟабарда-Балкариа иҟоу аԥсуа диаспора ашьаҭақәа рырӷәӷәара.
Аиқәшаҳаҭра аҳәаақәа ирҭагӡаны иазԥхьагәаҭоуп иара убас Ҟарачы-Черқьесскынтәи ашәуа кәашаратә, ашәаҳәаратә уҳәа егьырҭ арҿиаратә ансамбльқәа Ҟабарда-Балкариа ргастрольқәа реиҿкаара, абаза жәлар ркультура аӡыргаразы.
Ҟарачы-Черқьессиеи Ҟабарда-Балкариеи ареспубликақәа рҟны иаԥҵоу ашәуа уаажәларратә еиҿкаарақәа рхаҭарнакцәа русеицура иадҳәалоу апрактикатә зҵаарақәа рылацәжәаразы абас еиԥш аиԥыларақәа аамҭа-аамҭала ишымҩаԥыргало азы еицәажәеит.
Ҟарачы-Черқьессиеи Ҟабарда-Балкариеи ареспубликақәа рҿы Адунеизегьтәи аԥсуа-абаза конгресс арегионалтә ҟәшақәа рхеилакқәа аартын 2018 шықәсазы. Урҭ ирхагылеит АААК Иреиҳаӡоу ахеилак алахәылацәа Рамазан Мыхци Владимир Ԥшьеноҟәеи.
Еицырдыруа аопертә шәаҳәаҩы Хьыбла Гьерзмаа Адунеизегьтәи аԥсуа-абаза конгресс далалеит
Иналукааша аопертә шәаҳәаҩы Хьыбла Гьерзмаа Адунеизегьтәи аԥуа-абаза конгресс алахәылацәа дыруаӡәкхеит.
Аԥсныи Урыстәыла Афедерациеи Жәларқәа Рартистка, иахьатәи аамаҭазы адунеиаҿы иналукааша аопертә шәаҳәаҩы Хьыбла Гьерзмаа Адунеизегьтәи аԥсуа-абаза конгресс далалеит.
Лара лажәақәа рыла, дарбанзаалак аԥсуа-абаза жәлар рхаҭарнак изы акыр зҵазкуа акәны иҟалароуп "ахатәы бызшәеи акультуреи реиқәырхареи рырҿиареи иашьҭоу" аиҿкаара алалара, уи ахәҭакхара.
Хьыбла Гьерзмаа Аԥсныи Урыстәылеи «рыхьтәы сопрано»
"Сара излазбо ала, Аконгресс хықәкы хадас иамоу – аԥсуа-абаза жәлар реидкылароуп. Иҳалшо ала адунеи зегьы иазеиҭаҳҳәоит ҳмилаҭ атрадициақәа рыԥшӡареи, ҳкультура абеиареи. Ҳазегьы аӡәаӡәала ари аус гәыкала ҳҽазаҳкыр, агәра ганы сыҟоуп ишҳалҳаршо еицаҳзеиԥшу аус арҿиара, иара убасгьы амилаҭтә мазара аизырҳара", – лҳәеит Гьерзмаа.
Адунеизегьтәи аԥсуа-абаза аконгресс Иреиҳаӡоу ахеилак ахантәаҩы Мусса Егзакь, Хьыбла Гьерзмаа аконгресс лалалара дахцәажәо иазгәеиҭеит, аопертә ашәаҳәаҩы лырҿиаратә мҩеи, есыҽны дацәымаашьакәа имҩаԥылго ауси аҿар рзы хәы-змам ҿырԥштәыс ишыҟоу.
"Хьыбла Гьерзмаа – лхаҭараҟны иаарԥшуп ҳажәлар иреиӷьӡоу атрадициақәеи, акультуреи, иааизакны иуҳәозар - ҳаԥсуара . Сара агәра ганы сыҟоуп, иахьазы лара илырҳаз аихьӡара дуқәа шьаҭас ишрымоу лыԥсадгьыли лыжәлари рахь ҳәаа змам лыбзиабара. Уи абзиабара адунеи зегьы ирызналгоит", – иҳәеит иара.
"Сгәаҵа иҭоу": Валериа Адлеиԥҳаи Агәыразра ацҳаражәҳәаҩцәеи ашәаҳәаҩ қәыԥш лыклип ҿыц ӡырыргеит
2019 шықәса жәабран мзазы иҭыҵит аԥсуа шәаҳәаҩ қәыԥш Валериа Адлеиԥҳа лашәа "Сгәаҵа иҭоу" аклип. Ашәа аҭаҩреи аклип аҭыхреи алыршахеит Агәыҳалалратә еилазаара "Аԥсны агәыразра ацҳаражәҳәаҩцәа" рыдгыларала. 2017 шықәсазы Валериа Адлеиԥҳа аиааира лгеит урыстәылатәи аканал НТВ ала ицоз ахәыҷтәы вокалтә конкурс "Ты супер" аҟны.
Аиааиразы агәазыҳәара: Егзакь ихраҿа агаразы аабатәи атурнир афотоҭоурых
Аиааиреи ахьыԥшымреи 26 шықәса рхыҵит: ҳтәыла аныҳәа хада Аҟәа ишазгәарҭаз
Ҭаҭласҭан Ҭобыль – абаза литература ашьаҭаркҩы, раԥхьатәи афольклорҭҵааҩы, аҟабарда-черқьес бызшәеи абаза бызшәеи раԥхьаӡатәи рынбаншәҟәқәеи, егьырҭ ашәҟәқәеи реиқәыршәаҩ, ашәуаа рахьтә раԥхьаӡатәи апрофессионалтә литератор. Ижәлар арккареи, аҵареи рыҭара иашьҭаз уаҩын.
Амҩа анылара
Ҭаҭласҭан Зақьери-иԥа диит 1879 шықәсазы Ельбырӷан ақыҭан, аокруг асҭаршьын Зақьери Ҳасан-иԥа Ҭобыль иҭаацәараҿы. Зақьери Ҳасан-иԥа ҩынтәны аҭаацәара далалахьан, хәҩык ахшара драбын: хҩык аҷкәынцәеи, ҩыџьа аӡӷабцәеи иман.
Ҭаҭласҭан иаб аҵара имамызт, аҩышьеи аԥхьашьеи издыруамызт, аха ус шакәызгьы амал змаз нхаҩын. Игәылацәа изларгәалашәоз ала, ақыҭанхамҩа адагьы, ихатә «пошьҭа» иман — апошьҭатә екипажи, аҽқәеи.
Ҭаҭласҭан аҵараҟны раԥхьатәи ашьаҿақәа ҟаиҵоит Умар Маҟар ишкол аҟны 1905 шықәсазы (ақыҭа Бибердовсқ). Уаҟа дагьалгоит Ардонтәи асеминариа актәи акурс. Архив аҟны инханы иҟоуп Ҭаҭласҭан 1910 шықәса инаркны 1914 шықәсанӡа аҵара шиҵоз атәы зҳәо анҵамҭа, аха уаҟа иарбаӡам аҵара ахьиҵоз аҭыԥ. Иҟалап, иарбоу ашықәсқәа рзы Медрес аҟны аҵара иҵозҭгьы. 1914 шықәсазы Бибердовсктәи алагарҭатә школ аҟны рҵаҩыс аусура далагоит. Рҵаҩыс иусура анахысгьы, инаигӡон амулла иуалԥшьақәа.
1915 шықәсазы Теберда иҟаз Баҭалԥашинсктәи арҵаҩцәа рыҟәша аконференциаҿы иқәгылараан ажәалагала ҟаиҵеит, аҷкәынцәа аҵара шыддырҵо еиԥшҵәҟьа, аӡӷабцәагьы идырҵалатәуп ҳәа. Иара убасгьы иазгәеиҭеит аҵараҵара апроцесс араб бызшәа мацарала акәымкәан, урысшәалагьы ишеиқәыршәатәу. Уи иқәгылара иахҟьаны иусура дамырхуеит.
Араб графика шьаҭас измоу, ачерқьес бызшәала иҩу Ҭаҭласҭан Ҭобыль ишәҟәы «Анабзе» (аҩбатәи) 2-3 аҟәшақәа актәи адаҟьа, Баҭалԥашинск, 1924 шықәса
Араб графика шьаҭас измоу, ачерқьес бызшәала иҩу Ҭаҭласҭан Ҭобыль ишәҟәы «Анабзе» (аҩбатәи) 2-3 аҟәшақәа раԥхьатәи адаҟьақәа, Баҭалԥашинск, 1924 шықәса
Араб графика шьаҭас измоу, ачерқьес бызшәала иҩу Ҭаҭласҭан Ҭобыль еиқәиршәаз ачерқьес рҵаҩцәа рзы аметодикатә цхыраагӡа «Гуазе», Баҭалԥашинск, 1925 шықәса
Ҭаҭласҭан аҭаацәара аԥҵара дахыццакуамызт, хәыҷык иқәрахьгьы днеихьан аԥҳәыс данааигоз. Иԥшәмаԥҳәыс Барзикҳан Қаламбеқ-иԥҳа Қьенџьеқуловеи иареи қыҭак еицатәын. Раԥхьатәи ахәыҷы дроуит 1918 шықәсазы, анаҩс аҭаацәараҿы ииуеит даҽа жәаҩык ахшара, аха ԥшьҩык рыԥсҭазаара иалҵит ишыхәыҷқәаз.
Ҭаҭласҭан Ҭобыль араб бызшәала еиқәиршәаз ачерқьес бызшәа арҵаҩцәа рзы аметодикатә цхыраагӡа раԥхьатәи адаҟьақәа, Баҭалԥашинск, 1925 шықәса
Ҭаҭласҭан Ҭобыль алатин графикала ииҩыз истатиа «Ԥсҭазаараз иҟоу аҵароуп» знылаз агазеҭ «Адыгатәи аԥсҭазаара» раԥхьаӡатәи аномер аҩбатәи адаҟьа, жьҭаара 12 1924 шықәса
1920 – 30-тәи ашықәсқәа рзы иусура
Ҭаҭласҭан Ҭобыль иеизга «Зули» актәи адаҟьа, Баҭалԥашинск, 1929 шықәса
Ачерқьес газеҭ «Адыгатәи аԥсҭазаара» аҭыҵра ианалага инаркны Ҭаҭласҭан уи аредакциа аус ациуан: раԥхьатәи аномер аҟны икьыԥхьан ианҵамҭа «Ԥсҭазаарас иҟоу ҵароуп» ҳәа хьӡыс измаз, аҩбатәи аномер актәи адаҟьа ианылеит истатиа ду «Ефендии агәнаҳарақәеи». Убасгьы агазеҭ «Краснаиа Черқьессиа» аҟны акорреспонденциақәа икьыԥхьуан иара ихатәқә реиԥш, Бериозкини, Нартбиеви, Бездолови (еицырдыруа асовет шәҟәыҩҩы Семион Бабаевски ипсевдоним — аред.) иареи еицаздырхиозгьы.
Агазеҭ «Адыгатәи аԥсҭазаара» аҩбатәи аномер актәи адаҟьа, алатин графикала иҩу Ҭаҭласҭан Ҭобыль истатиа «Ефендии агәнаҳарақәеи», жьҭаара 26 1924 ашықәс
1930 шықәсазы Ҭаҭласҭан Зақьери-иԥа нхара ҳәа диасуеит Баҭалԥашинскҟа. Уаҟа раԥхьа Арҵаҩратә техникум аҟны рҵаҩыс аусура далагоит, ҩышықәса рышьҭахь, 1932 шықәсазы Черқьессктәи аҭҵаарадырратә институт абызшәеи алитературеи аҟәшахьы иаҵанакуаз абаза бызшәа асектор аиҳабыси аҭҵаарадырратә усзуҩыси аусура далагоит.
Ҭаҭласҭан Ҭобыли, Х. Патови, М. Нипови еиқәдыршәаз абаза анбаншәҟәы «Анбызшәа» раԥхьатәи адаҟьақәа, Баҭалԥашинск, 1933 шықәса
Алатин графикала еиқәыршәоу Ҭаҭласҭан Ҭобыль ианбаншәҟәы «Анбызшәа» раԥхьатәи адаҟьақәа, Сулимов, 1934 шықәса
1933 шықәса хәажәкырамзазы Ҭобыль ажәлар рҿаԥыцтә ҳәамҭақәа реизгаразы раԥхьатәи аныҟәара мҩаԥигеит. Аамҭак ашьҭахь аус ициуан ленинградтәи апрофессор Анатоли Генко, уи иара дицхраауан абаза грамматика ашьҭкаараҿы.
Иазгәаҭатәуп, Ҭобыль иусура аганахьала дшиԥылахьаз Сергеи Ожигов — аурыс бызшәа аилыркааратә жәар аиқәыршәаҩ. Иара убасгьы, 1933 шықәсазы Ҭобыль дҭалоит Черқьесстәи аҭҵаарадырратә институт аҟны иаадыртыз аспирантура, уаҟа аҵара иҵон дазҿыз аусқәа аанымкылаӡакәа. Аха 1934 шықәсазы аспирантура аԥаразоужьра ахьаанкылахаз иахҟьаны иадыркыр акәхоит, иара убасгьы иадыркуеит абаза бызшәа асектор, уи аиҳабы иусура дамхын.
Ҭаҭласҭан Ҭобыль алатин графикала еиқәиршәаз абаза бызшәазы арҵага шәҟәы «Аграмматикеи аҩышьаԥҟареи» раԥхьатәи адаҟьақәа, Баҭалԥашинск, 1933 шықәса
Хыхь зыӡбахә ҳәоу ахҭысқәа зегь раԥхьа, абҵарамза 25, 1932 шықәсазы Баҭалаԥашинск имҩаԥысит абаза рҵаҩцәеи, абаза усзуҩцәа рактиви рконференциа. Уаҟа, Иҿыцу Анбаншәҟәы Иреиҳау Аидгылазегьтәи Аилак ирыланаҳәеит Черқьессктәи автономтә аобласт аҟны абаза ҩыра аларҵәара азы шыҟанаҵаз. Абри аконференицаҿы ишьақәырӷәӷәан Ҭаҭласҭан Зақьери-иԥа латин шьаҭала еиқәиршәаз алфавити анбаншәҟәи.
Аџьынџтәылатә Еибашьра Ду алагара шықәсқәак шагыз Ҭаҭласҭан Ҭобыль аурыс школ ашәҟәырҵагақәа дырҿыԥшны еиқәиршәеит 19 нбаншәҟәи, абаза грамматика арҵагақәеи, ахоестоматиақәеи, анбан ашьҭахь узыԥхьаша ашәҟәқәеи. Арҵагашәҟәқәа ирнылон афольклортә анҵамҭақәа, еиҭеигаз ма адаптациа ззиуаз аҩымҭақәеи, иара убас Ҭобыль ихатәы рҿиамҭақәеи.
1934 шықәсазы Ҭобыль дадкылан Асовет Еидгыла ашәҟәыҩҩцәа Реидгылахь, ԥхынҷкәын 19 рзы иҭан Максим Горки инапынҵа зныз алахәҩы ибилеҭ.
Ҭаҭласҭан Ҭобыли Х. Кужеви алатин шьаҭа змоу абаза ҩырала еиқәдыршәаз анбаншәҟәы аамышьҭахьтәи арҵага «Амҩа ҿыц» раԥхьатәи адаҟьақәа, Сулимов, 1936 шықәса
1930-тәи шықәсқәа рзы Ҭобыль еилеигӡон аусқәа рацәаны. Аамҭакала иара алитературатә усурагьы даҿын, ашколтә шәҟәқәа еиқәиршәон, Черқьессктәи арҵаҩратә техникум аҟны рҵаҩыс аус иуан, Черқьессктәи аҭҵаарадыратә институти Амилаҭтә шәҟәҭыжьырҭеи русзуҩс дыҟан. Генко иажәақәа рыла, Ҭаҭласҭан Зақьери-иԥа иакәын усҟан «ашәуаа рахьтә усзуҩ иашаз иҟаҵәҟьаз».
Иҵабыргны иуҳәозар, уи аамҭазы Ҭобыль аус рацәа инапы алакын, аҵаратә процессқәа дырхагылан, убри иахҟьаны апрофессионалтә еиҭазыҟаҵарақәагьы рхысразы даҽа қалақьк аҭаара ицәыуадаҩын, избан акәзар дызҿыз аус аанкылатәхон, арахь иара иеиԥш адырреи аԥышәеи змаз, дзыԥсахша ауаҩы дыҟамызт.
Ҭаҭласҭан Ҭобыль инапҩыра «еиқәаҵәа»
Ҭаҭласҭан Ҭобыль инапҩыра «цқьа»
Ҭобыль илитературатәи ирккаратәи усурақәа аанкылан уаҩ дшазыԥшымыз: цәыббра 19, 1937 шықәсазы Черқьессктәи автономтә област аҿы иҟаз НКВД аусбарҭа аусзуҩцәа Ҭаҭласҭан Ҭобыль дҭаркуеит. Аимдараан имхын инапылаҩырақәа згәылаз ҩ-папкак, итәылауаҩшәҟәы, Асовет Еидгыла ашәҟәыҩҩцәа Реидгыла иалахәратә билеҭ, азанааҭеидгылатә билеҭ. Уи аамҭазы Ҭобыль ихыҵуан 57-58 шықәса, иԥҳа еиҵбаӡа хышықәса ракәын илхыҵуаз.
Ҭаҭласҭан иԥха еиҳабы Нуриа Ҭобыль лгәалашәарақәа рыла, лаб данцоз апалта ԥха мацароуп иигаз, уи иара ишәиҵон аҿахәҿыхрақәа раан. Ҭаҭласҭан Зақьери-иԥа харас идырҵеит Асовет мчра иаҿагылоу аусура мҩаԥигоит ҳәа.
Ҩышықәса аҭакра иадҳәалоу агәаҟҵәаҟрақәа ихигоит. НКВД аиҳабы Николаи Ежов имҩаԥигоз аус хәымгақәа анцәырҵ, цәыббра 13, 1939 шықәсазы Ҭобыль ихәыцны идырҵаз ахара ихыхны, ихы дақәиҭыртәуеит.
Абаандаҩы ианкета
Ҭаҭласҭан Ҭобыль иҿахәы иҿыхра аԥкаанҵа, цәыббра 20 1937 шықәса
Ельбырӷантәи ақыҭсовет еиқәнаршәаз аилыркаага, нанҳәа 23 1938 шықәса
Ҭаҭласҭан Ҭобыль ихы данақәиҭырҭәуаз ирҭаз аилыркаага
Зхы иақәиҭыртәыз Ҭаҭласҭан Ҭобыль идокументқәа рырхынҳәразы арзаҳал
Ихы данақәиҭха ашьҭахь
Ҭобыль ихы данақәиҭха инаркны арҵага шәҟәқәа реиқәыршәара аус ахь даарыԥхьоит. Шықәсык ашьҭахь 4-тәи акласс азы арҵага шәҟәы ианылеит Ҭобыль ипоезиатә рҿиамҭа «Аҭаҳмада ҟәыш», иара ԥхьаӡоуп раԥхьатәи абаза поемас.
1941 шықәсазы агазеҭ «Краснаиа Черқьессиа» ианылеит Ҭобыль иажәеинраалақәа хԥа, Нарҭаа репос ашьаҭала ииҩыз.
Аџьынџьтәылатә Еибашьра Ду Ҭобыль ихатә рыцҳарак еиԥш идикылеит, уи иахҟьангьы ачымазара бааԥс изҵысит. Аоккупациа аамҭазы анемеццәа Ҭобыль идыргалеит адинхаҵаратә усурахь дхынҳәырц, урҭ абаза жәаԥҟалы аҭак риҭеит: «ахәа аҩны иҩноугалеит ҳәа, уарԥхом».
Аибашьра анеилга ашьҭахь, амилаҭтә газеҭ аҭыҵра еиҭахацыркхеит. Ашьыжь инаркны Ҭобыль аредакциаҿ дыҟан, иааиуаз зегьы рнапы рымхны аԥсшәа реиҳәон, ирыдиныҳәалон Аиааира. Агазеҭ аибашьра ашьҭахь иҭыҵыз раԥхьатәи аномер иманы дцеит арҵаҩратә техникум ашҟа, уаҟагьы аусзуҩцәа зегьы ирыдиныҳәалеит аибашьра аилгара, иуаажәлар игәырӷьара рыцеиҩишеит.
Ҭаҭласҭан иқәрахь дышнеихьазгьы активла аус иуан. Аибашьра ашьҭахьтәи ашықәсқәа рзы икьыԥхьит аҭҵарадырратә усумҭақәа ҩба, аҭҵарадырратә напылаҩырақәа ҩба азирхиеит, еиҭаганы икьыԥхьит Николаи Чуковски иповест «Аӡиас ихгылоу аҩн хәыҷы», убасгьы далахәын арҵагатә программақәа жәаҩеи, абаза бызшәа арҵага шәҟәқәеи, абаза литература ахрестоматиақәеи реиқәыршәара.
1947 шықәсазы Ҭобыль иҭижьуеит раԥхьаӡатәи абаза лакәқәа реизга, 1955 шықәсазы — аҩбатәи аизга, Константин Шьаҟрыл (кавказҭҵааҩы, аԥсуа-адыга бызшәақәа рыҭҵааҩы, апрофессор — аред.) ицавторрала. Ари ашәҟәы абаза культура арҿиара иалеигалаз аҵыхәтәантәи усумҭахеит. 1956 шықзсазы Ҭаҭласҭан Ҭобыль идунеи иԥсахуеит.
Ельбырӷантәи абжьаратә школ ашҭаҟны Умар Маҟари Ҭаҭласҭан Ҭобыли рбаҟақәа раартра амш, лаҵарамза 8, 2001 шықәса
Еицырдыруа апрофессор, алитератор Владимир Тугов абас иҳәон Ҭобыль иӡбахә далацәажәауа: «Ҭаҭласҭан Зақьери-иԥа Ҭобыль ихаҭараҿы ажәлар рымчи, рдоуҳатә еизҳарақәеи ихарҭәааны, ганрацәала иаарԥшхеит. Хкырацәала аусқәа рҿы абаҩхатәра ду илан, зегь еиԥшны ицааиуан, зегьы дрымаран: иара иоуп раԥхьаӡа акәны ашәуааи ачерқьесцәеи рзы амилаҭтә алфавит аԥызҵаз, иҭижьхьан библиотекак зырҭәыша арҵага шәҟәқәеи, ажәарқәеи... иара иоуп раԥхьаӡатәи асахьаркыратә ҩымҭақәеи, аҭҵаарадырратә усумҭақәеи аԥызҵаз, иара убасгьы афольклортә баҟақәа ақьаад ахь ииазгаз...».
Ҭаҭласҭан Ҭобыль иԥсҭазаара ауаажәларратә, арҿиаратә фырхаҵараны иԥхьаӡоит ашәуа литератор.
Зхы иақәиҭу аиқәԥаразы аклуб "Абаза" анагӡаратә директор иааӡамҭацәа ирызкны:ԥхьаҟатәи ачемпионцәа азыҟаҳҵоит
Зхы иақәиҭу аиқәԥаразы аклуб "Абаза" анагӡаратә директор Леонид Боџьгуа АААК аинфопортал иаиҭаз аинтервиу аҟны далацәажәеит аклуб "Абаза" аихьӡарақәеи, иреиӷьу ааӡамҭацәеи, атәылаҿы ихадароу атурнирқәеи ртәы.
Аиҿцәажәара мҩаԥигеит Саид Барӷанџьиа
- Ишԥашәызцәырҵ зхы иақәиҭу аиқәԥара аклуб «Абаза» аԥҵара? Насгьы аусура шәанбалагеи, шәабалагеи?
- Сара сынхон Санкт-Петербург, исыман схатә спорттә клуб «Олимпион». Мусса Егзакьи сареи ҳаибадыруеижьҭеи крааҵуеит, ҳаиҩызара 30 шықәса инареиҳаны иахыҵхьеит. Хаиқшәарақәа раан изныкымкәа ҳалацәажәахьан зхы иақәиҭу аиқәԥаразы аклуб Апсны аартра азҵаара. Мусса Ҳабал-иԥа даара бзиа ибоит ари аспорт хкы, иара ихаҭагьы Асовет Еидгыла аспорт азҟаза ҳәа дыҟан, акырынтә зхы иақәиҭу аиқәԥаразы Ленинград дачемпионхахьан. Аԥсныҟа нхара ҳәа саниас, гәҭакқәас иҳамаз зегьы аԥсҭазаара раҳҭеит.
Уажәшьҭа фышықәса ҵуеит зхы иақәиҭу аиқәԥаразы аклуб «Абаза» аус ауеижьҭеи. Мусса Егзакь ицхыраарала иаахәан аспорттә маҭәаҳәқәеи, иара убасгьы аклуб аусуразы иаҭаху амыругақәа зегьы, уи азы иара иазоуижьит 15 миллион мааҭ. Иахьагьы дҳадгылоуп, дҳацхраауеит. Ҳәарада, иара иакәымзар ара ижәбо зегьы зыҟаломызт. Иара убасгьы, азыҟаҵаҩцәа ауалафахәы рыҭаразы есымза иазоуижьуеит 500 нызқь мааҭ рҟынӡа, ҳааӡамҭацәа жәларбжьаратәи аицлабрақәа рахь рцаразы ацхыраара риҭоит.
- Аклуб аус ауеижьҭеи иааизакны шаҟаҩ аҭаахьада, насгьы, иааиԥмарҟьаӡакәа иахьазы шаҟаҩ рҽазыҟарҵои?
- Уажәы исцәыуадаҩуп аклуб «Абаза» аус ауеижьҭеи шаҟаҩы ахәыҷқәа аҭааз еизакны рхыԥхьаӡара аҳәара. Даараӡа ирацәаҩын ахәыҷқәа ҩымз-хымз зҽазыҟаҵаны ицоз, аха иҟоуп аиқәԥара зыԥсҭазаараҿы акрызҵазкуа акы акәны иахьыҟалазгьы. Иазгәаҭатәуп, аклуб аҟны рыҽшазыҟарҵо Аԥсны араионқәа зегьы рҟнытә ахәыҷқәа. Иахьазы аклуб ашҟа иныҟәоит 840-ҩык ааӡамҭацәа, урҭ 5 инаркны 16 шықәса рҟынӡа зхыҵуа роуп. Ҳаушьҭамҭацәа аӡәырҩы Урыстәыла иреиӷьӡоу аиқәԥаратә школқәа ирҭоуп.
- Азыҟаҵаҩцәа шәрыхцәажәар ҳҭахын. Урҭ Аԥсны зхы иақәиҭу аиқәԥаразы Афедерациа иатәу роума, мамзаргьы урҭ рыбжьара аклуб ахатә ааӡамҭацәагьы ыҟоу?
- Иахьазы аклуб «Абаза» аҟны аус руеит 36 азыҟаҵаҩцәа. Урҭ рхыԥхьаӡараҿы иҟоуп ҳаклуб ааӡамҭацәагьы, иара убасгьы ахәыҷқәа азыҟарҵоит Аԥсны аспорт зҽаԥсазтәыз азҟазацәа, зыхьӡ Аԥсны анҭыҵгьы ирдыруа. Аклуб азыҟаҵаҩцәа зус бзиа избо, зааӡамҭацәа рԥеиԥш иазхәыцуа уаауп. Ирылшо зегь ҟарҵоит ахәыҷқәа еиуеиԥшым жәларбжьаратәи аицлабрақәа ирылахәхаразы.
- Аклуб «Абаза» аусмҩаԥгатәқәа ртәы ҳзеиҭашәҳәар ҳҭахын, иара убасгьы урҭ рылахәхаразы иҟаҵатәу.
- Аклуб «Абаза» Аԥсны зхы иақәиҭу аиқәԥаразы Афедерациа иузаҟәымҭхо иадҳәалоуп. Сара убасгьы Афедерациа ахада ихаҭыԥуаҩс сыҟоуп. Хаҭала ҳара ҳтәы ҳҳәозар, аклуб «Абаза» анаԥҵаз ашықәс инаркны имҩаԥнагоит турнирк — Мусса Егзакь ихьӡ зху. Иҳаҩсыз ашықәсқәа зегьы рзы, атурнир иаман жәларбжьаратәи аформат, ҳазҭоу ашықәс азоуп атәыла аҩныҵҟатәи формат ахь ианиагаз. Иааизакны иуҳәозар, Аԥсны зхы иақәиҭу аиқәԥаразы Афедерациа имҩаԥнагоит 16 турнир — атәыла аҩныцҟатәи, жәларбжьаратәи аформатқәа змоу. Арҭ атурнирқәа реиҿкаара аклуб «Абаза» есымша ахы аларнахәуеит. Ҳәарада, атурнирқәа рҿоуп зегьы иреиӷьқәоу ақәԥаҩцәагьы ахьааԥшуа.
- Зегь реиҳа иналукааша, абаҩхатәра злоу «Абаза» ааӡамҭацәа рыӡбахә ҳзеиҭашәҳәар ҳҭахын.
- Ҳара ҳҿы рҽазыҟарҵон, уажәгьы рҽазыҟарҵоит ирацәаҩны абаҩхатәра злоу ахәыҷқәа. Аихьӡарақәа змоу ртәы ҳҳәозар, лымкаала иалыскаар сылшоит абарҭ арԥысцәа: Инал Кьетиа – Урыстәылеи, Европеи, иара убасгьы жәларбжьаратәи аицлабрақәа рҟны аиааирақәа згахьоу. Иахьазы иара иҽазыҟаиҵоит Урыстәылатәи Афедерациа еизгоу акоманда аҟны. Русҭам Амԥар — Адунеи ачемпионат аҟны араӡны медал иаԥсахаз, жәларбжьаратәи аспорт азҟаза. Осман Џьугьелиа — абаҩхатәра злоу аиқәԥаҩ, иҽазыҟаиҵоит Урыстәыла Афедерациа еизгоу акоманда аҟны. Убасгьы иалыскаар сҭахуп Асҭамыр Бениеи, Асҭамыр Гәымбеи, Асланбеқ Гәарамиеи. Даҽа зныкгьы исҳәоит, абаҩхатәра злоу ахәыҷқәа даараӡа ирацәоуп, агәра шәсыргоит Аԥсны еизгоу акомнада Адунеи ачемпионат, мамзар Аолимпиатә хәмаррақәа рҟны иаҳзықәыргылозҭгьы, реиҳа иӷәӷәаз ахәҩык рхыԥхьаӡараҿы ҳҟалар ауан ҳәа.
Зегь реиҳа иласны, иҳаракны, иӷәӷәаны: Абаза жәлар рыспорттә хәмаррақәа рфотоҭоурых
- Еиҳараҩык азыҟаҵаҩцәа агәра ганы иҟоуп, аспортсмен ипрофессионалтә еизҳаразы жәларбжьаратәи аицлабрақәа рылахәра ихадоу акы акәны ишыҟоу. Аклуб «Абаза» алахәцәа Аԥсны анҭыҵ лассы-лассы ицалома?
- Ари аус аҟны иҳамоу ауадаҩрақәа рацәоуп. Аҩныҵҟатәи аицлабрақәа 30 ма 40-нтәи имҩаԥугеит ҳәа, иаҳҭаху аеффект ҳнаҭом. Аспортсмен изҳаразы, ҳәарада ихы рылаирхәлароуп жәларбжьаратәи аицлабрақәа, иара еиҳа аԥышәа змоу аспортсменцәа драцлаброуп, урҭ еиуеиԥшым атехникақәа рыҿҵааразы. Жәларбжьаратәи аицлабарақәа рахь ҳцаразы лассы-лассы афинанстә цхыраара ҳашьҭоуп: зны-зынла ҳхатә ԥарала амҩа ахә ахаҳшәаауеит, иҟалалоит азыҟаҵаҩцәа афинанстә цхыраара ианашьҭоу рааӡамҭацәа рзы. Ари аус аҟынгьы Мусса Ҳабал-иԥа хәы змаӡам ацхыраара ҟаиҵоит. Убасгьы, ҳазҭоу ашықәс азы ҳгәы иҭоуп аицлабрақәа рҽазыҟаҵаразы Аԥсны араионқәа зегьы рҟынтә еиҳарак абаҩхатәра злоу ақәԥаҩцәа реизгара.
- Иахьазы зхы иақәиҭоу аиқәԥара аҿиаразы зегь реиҳа иуадаҩу зҵаарақәас аклуб аҿаԥхьа иқәгылеи?
- Зегь реиҳа ихадоу проблемас иҳамоу — идуу аспрорттә школ ахьыҟам ауп. Даараӡа иаҳҭахуп аспорттә комплекс ҩ-нызқьҩык раҟара ауааԥсыра зкыша, уи ада зыҩаӡара ҳараку аицлабрақәа узымҩаԥгом. Сара убасгьы Аԥсны аиҳабыра рахь ажәалагала ҟасҵеит аспорттә-ҵаратә база Ауадҳара аартразы. Ари зегьы хымԥадатәиуп ҳаспорт иҿыцу аҳаракырахь ашьҭыхразы. Ҳара иаҳуалԥшьоуп, иҳамоу абаҩхатәра злоу ахәыҷқәа, зхы иақәиҭу аиқәԥара аҟны мацара акәымкәан, егьырҭ аспорт хкқәа рҿгьы, аспортсмен ҟазацәа рылҵырц азы иахәҭоу аҭагылазаашьақәа раԥҵара.
Аԥсуа литература абду, аԥсуа ҭҵаарадырра ахацыркҩы Дырмит Гәлиа
Аԥсны Жәлар рпоет диижьҭеи 145 шықәса аҵра аҳаҭыразы
Иԥсҭазааратә мҩа аихшьала ҟаҵо, Дырмит Гәлиа игәалашәарақәа рҿы иазгәеиҭон аҭҵаарадырреи алитературеи дышрыбжьаз «имчқәа иԥсаҟьазар ҟалап» ҳәа. Ииашаҵәҟьаны иуҳәозар, Аԥсны арҿиразы иара илагала џьашьахәуп, уи иахьа уажәраанӡагьы иаршанхоит аҟыбаҩ ду злаз ари ауаҩ иԥсҭазаара ззикыз иуаажәлар.
Дырмит Гәлиа, Гьаргь Гәлиа иҭыхымҭа
Дырмит Гәлиа иҩны-музеи
Аԥсуа литература ашьаҭаркҩы, Аԥсны Жәлар рпоет, арккаҩы, аҵарауаҩ, абызшәадырҩы Дырмит Гәлиа диит жәабран 21, 1874 шықәсазы анхаҩы Урыс Гәлиа (Урыс — Дырмит иаб Иасыф аҩнытәи ихьӡ акәын — аред.) иҭаацәараҿы, Гәылрыԥшь араион, Уарча ақыҭан.
Дырмит Гәлиа 25 шықәса анихыҵуаз
Уарча аҟынтәи рыхгара
Дырмит дшыхәыҷыз ихьӡеит зықьҩыла аԥсуаа зықәдыршәаз арыцҳара — мчыла Османтәи аимпериахь ахгара аамҭа. Жәларык ишҳәыԥкыз рыхҵәара иаҵанакит Урыс Гәлиа иҭаацәарагьы.
Дырмит Гәлиа ихаҭа абас игәалаиршәон урҭ ахҭысқәа: «Маан зыжәлаз ҭауадк ҳгәараҿы иманы дааит аҭырқәа аскерцәа — асолдатцәа. «Абарҭ ықәҵып ҳәа ргәы иҭаӡам», - иҳәеит. Аскерцәа ҳаҩны амца нацраҵаны ирыблит, ҳара амшын агаҿахь, аҭырқәа ӷба ахьыхгылаз ҳрыманы идәықәлеит. Сара усҟан ԥшьышықәса схыҵуан. Снапаҿы искын ахәмарга-флыка, егьи снапала санду Фындық лнапы скын».
Ахҵәара ҟалаанӡа Урыса Гәлиа иҩны ахьгылаз ҳәа иԥхьаӡоу аҭыԥ, ақыҭа Уарча
Анаҩс, арҭ ахҭысқәа ипоема «Сара схәышҭаара» аҿы дрыхцәажәоит.
Ҭырқәтәылаҟа амҩа иахьынӡақәыз Гәлиа иҭаацәара изныкымкәа аԥсра ахықә иқәгылахьан, аха егьа уадаҩра шырхыргазгьы, Трапезунд аҟәара инхықәгылеит. Ухаҿы иузаамго, иуадаҩыз аҭагылазаашьа иақәшәеит аҭаацәара: фатәы-жәтәы рымамызт усгьы, рхы ахьныҵаркышаз хыбрагьы ыҟамызт. Ирыцхраауан аҭырқәа ԥсыӡкыҩцәа ӷарқәеи, дара раԥхьа арахь иқәнагалахьаз аԥсуааи. Ахәыҷқәа ран Ребиа (Рабиа) Барӷанџьиа апоет ихаҭа ус лзиҳәон «мыцхә зымҳәоз, иҟәышыз, акыр аџьабаа збоз ԥҳәысын», иара убасгьы Гач хәыҷы (Дырмит аҭаацәараҿы ус ишьҭан) ианду — Фындық Ҵабриа дрыцын.
«Сара сзааӡоз санду лакәын, — иҩуан Гәлиа иавтобиографиаҿы ианду лыӡбахә дазааҭгыло, — агәабзиара ӷәӷәа змаз, зҟазшьа џьбараз ԥҳәысын. Лыбжьы ҵарын, амчхара аныԥшуан. Аха сара слыцәшәаӡомызт. Дахьцалакгьы слыцын. Усҟан шәышықәса дырҭысхьан».
Жәлар рмузыкатә арҳәагақәеи рыбзазара амаҭәарқәеи ркәакь
Дырмит иаб Ҭырқәтәыла дыҟанаҵ Аԥсныҟа ахынҳәра дазгәышьуан, уи игәҭакы дацәхьаҵуамызт зынӡаскгьы. Убас, аԥсыӡкыҩцәа рнышь хәыҷы иақәтәаны ишынҭаацәаз зегьы мшынла Рыԥсадьгыл ахь идәықәлеит. Аԥхьа Баҭымынӡа инаӡеит. Араҟа, амҩа иацыз ауадаҩрақәа рызхымгакәа иԥсуеит Дырмит иашьеи иаҳәшьеи еиҵбацәа. Аха шьҭахьҟа мҩа ыҟамызт, рымҩа иацырҵеит. Аурысцәеи аҭырқәцәеи рыӷбақәа Гәлиаа рнышь аихсра ишаҿызгьы, аҭаацәара Аԥсны аҟәаранӡа инаӡеит, Рыԥсадгьыл ршьапы ықәдыргылеит.
Урыс Гәлиа азин ирымҭеит иқыҭа гәакьаҿ анхара, убри аҟнытә Кәыдры аӡиас-нырцә —Аӡҩыбжьа ақыта нхарҭа ҭыԥс иалихуеит.
Аԥсадгьыли ахҵәареи ртемала апоет иҩхьеит имаҷымкәа ажәеинраалақәа. Зегь реиҳа еицырдыруа акәны иҟоуп ажәеинраала «Сыԥсадгьыл». Абар уи ацыԥҵәаха:
Сыхаара сыԥсадгьыл,иҟалазеи, закәызеи? Иуԥшаауазеи, иуцәыӡзеи, абас улахь зеиқәузеи? Нхыҵҟа ицаз угәырҩома? Мшын-нырцә иҟоу уџьабома? Сылашара сыԥсадгьыл, абас улахь зеиқәузеи?..
Дырмит Гәлиеи уи иҩызцәеи– аиашьеи аиаҳәшьеи Ануаа
Ашколтә шықәсақәа, Маҷавариани иабадырра
Гәлиа шықәсқәак аҵара иҵон аҭыԥантәи апап иҟны, уи ашьҭахь дҭалоит Аҟәатәи Ашьхарыуаа рышкол, ҷыдала аԥсуа хәыҷқәа рзы 1963 шықәсазы иаадыртыз. Амала, уи иаразнак даанамхәеит, избан акәзар еиҳарак ашкол аҟны ирыдыркылоз ҭауади аамысҭеи рхәыҷқәа ракәын. Аха Дырмит иаб ари аус иҽадицалеит: иҷкәын ашкол иҭаҵаразы хышықәса инеиԥынкыланы ашәҟәқәа алаиҵон.
Аҟыбаҩ бзиа злаз аҵаҩы иаразнак илаԥш дыҵашәеит арҵаҩы Давид Аџьамов, анаҩс Дырмит дгәеиҭеит ашкол ахылаԥшҩы Константин Маҷавариани. Арҭ аҩыџьа имаҷымкәа аџьабаа рбеит Дырмит хәыҷы иажәақәа рыла ажәлар рлакәқәа ақьаада ахь риагаразы, анаҩс урҭ кьыԥхьын «Кавказ аҭыԥқәеи, урҭ ирықәынхо ажәларқәеи ирызку аматериалқәа» ҳәа хьӡыс измаз аизга аҟны.
Константин Маҷавариани иқәыԥшыз Дырмит иԥсҭазаараҿы инаигӡоз ароль даара акраҵанкуан. Иара иоуп раԥхьаӡа акәны Дырмит иизырбаз аԥсуа алфавитқәа: абызшәадырыҩ ду Пиотр Услар еиқәиршәази, иара убасгьы Бартоломеи ианбаншәҟәи. Маҷавариани иоуп Гәлиа иазҳәаз Аԥсны аҭоурых аҭҵаара иашалагатәу, иҟоу адыррақәа егьа имаҷзыргьы, ари аус шхацырктәу. Иҟалап, убасҟан акәзар Дырмит Гәлиа раԥхьаӡатәи Аԥсны аҭоурых ашәҟәы аҩразы агәҭакы анизцәырҵ. Аамҭак ашьҭахь уи аидеиа аԥсҭазаара аиуит, иара ииҩыз «Аԥсны аҭоурых» ҭыҵуеит 1925 шықәсазы.
1889 шықәсазы, 15 шықәса зхыҵуаз Дырмит Гәлиа дҭалоит Гори иҟаз Кавказнхыҵтәи арҵаҩратә семинариа. «Араҟа сара аҵара сҵон ԥшьымз, аха исыхьыз аршра (атиф) иахҟьаны асеминариа сыҭцан. Асеминариа анапхгара иҟанаҵаз адҵаҿы ианырҵеит «асеминариа аҵаҩы Дырмит Гәлиа аҭыԥантәи аҳауа, ҳәарада, инаалом» ҳәа. Абри ала сышколтә ҵара хыркәшан, анаҩс рҵаҩцәас исзыҟалеит ашәҟәқәеи аԥсҭазаареи», — хәа иҩуеит иара иавтобиографиаҿы.
Раԥхьатәи анбаншәҟәы
1890 шықәсазы, аԥсуа бызшәа ззымдыруаз, аха аметодика аганахьала Дырмит ацхыраара изҭоз Константин Маҷавариани иаԥшьгарала, Гәлиа напы аиркуеит аԥсуа нбаншәҟәы аиқәыршәара. Аха уи азы, акириллицала иаԥҵаз Услари Барҭоломеи ралфавитқәа реиӷьтәразы имаҷымкәа аус рыдулатәын. Ус шакәызгьы, 1892 шықәсазы аԥсуа хәыҷқәа ироуит рхатәы бызшәала аҵараҵаразы алшара. Убас, 17 шықәса зхыҵуаз Аӡҩыбжьатәи арԥыс Дырмит Гәлиа аԥсуа кульутра аҿиара аус аҿы хәы змаӡам алагала ҟаиҵеит.
Пиотр Услар иалфавит
Аԥсны игәараз ачымазара бааԥсы «испанка» иахҟьаны иани, иаби, иандуи аниԥха ашьҭахь, Дырмит аҩны, анхамҩа аныҟәгара иадҳәалаз аџьабаа зегьы ихәда иқәҳаит, аха раԥхьаӡа иргыланы, еиҳабык иаҳасабала иара иуалын иашьеи иаҳәшьеи рааӡара. Акыршықәса рышьҭах, Дырмит иҷкәын Гьаргь Гәлиа иҩымҭа «Дырмит Гәлиа: саб изку аповест» аҟны иҩуеит, урҭ ашықәсқәа рзы иаб рҵаҩыс аусура дшалагаз, иагьазгәеиҭоит уахынла иара ихаҭа иҵараҵара ишациҵоз, еиԥмырҟьаӡакәа ихы аус адулара дшаҿыз.
Дырмит Гәлиа рҵаҩыс аус ахьиуаз Кындыӷтәи ашкол. 1900-тәи ашықәсазы иара иеиҭеиҳаз аҵлақәа
Раԥхьатәи аԥсуа жәеинраала, Дырмит Гәлиа, Аҟәа, нанҳәа 26, 1912 шықәса
Аинтерес зҵоу акоуп Гьаргь Гәлиа ишеиҭеиҳәо 25 шықәса зхыҵуаз иаб иҭеиҭыԥш: «Бабыцк иқәмыршәкәа, дцырцыруа, деиҿкааӡа дыҟан еснагь, иреиӷьу ачоуҳа иалхыз икәымжәы, икаба – бырфын ҟаԥшьеиқәа лыхын, иеимаа ахәҵәҩагақәа «азиацкиқәа» зегьы иреиӷьыз асахҭан иалхын, хьыла иҩычаз аҟамеи, атапанча Смит-Вессони имӷан».
Гәлиа илитературатә усура далагеит ХХ ашәышықәса раԥхьатәи ажәашықәса аҽеиҩшамҭазы. Уи аамаҭа иатәу раԥхьатәи иажәеинраалақәа, лымкаала «Хоџьан Ду» ажәлар даараӡа иргәаԥхеит, ирылаҵәеит.
1912 шықәсазы Тифлис иҭыҵуеит аԥсышәала иҩыз раԥхьаӡатәи ашәҟәы «Ажәеинраалақәеи ахьӡыртәрақәеи», уи авторс даман Дырмит Гәлиа.
1918 шықәсазы Гәлиа иҩуеит ажәабжь «Атәым жәҩан аҵаҟа». Дырмит Гәлиа игәалашәарақәа рҿы ишиҩуаз ала, ҽынла ашкол аҟны аус иуан, уахынла аҩымҭақәа иҩуан, Аԥсны аҭоурых ашәҟәы аус адиулон, аматериалқәа еидикылон.
Аԥсны аҭоурых актәи атом аҟны Дырмит Гәлиа иҽазишәеит аԥсуаа мысратәи (Египет) ахылҵшьҭра рымоуп ҳәа атеориа ашьақәырӷәӷәара. Аамҭақәак рышьҭахь уи атеориа ихаҭа дацәхьаҵит, уи иаартынгьы далацәажәон: «Уажәшьҭа ари атеориа сара садгылом, аха ус шакәугьы, агәра ганы сыҟоуп ари ашәҟәаҿы ишеизгоу имаҷымкәа хәарҭара злоу Аԥсны аҭоурыхи аетнографиеи аматериалқәа» (иҩуп 23 шықәса рышьҭахь — аред.).
Аҭҵаарадырра ахырхарҭақәа зегь хацзыркыз
Ажәа «раԥхьатәи» Дырмит Гәлиа аус здиулоз ахырхарҭақәа зегьы рҿы инаалоит. 1919 шықәсазы иҭыҵит раԥхьатәи аԥсуа газеҭ «Аԥсны», редакторс Дырмит Иасыф-иԥа дызмаз. Убасгьы, иара иоуп Аҟәатәи арҵаҩратә семинариаҿы еиҿызкааз раԥхьатәи адраматә кружок «Ашаеҵәа». Дырмит Гәлиа иаԥшьгаралоуп 1921 шықәсазы иаԥҵаз раԥхьатәи аԥсуа театртә труппа Аԥсны ақыҭақәа рҿы ақәгылара ишалагаз. Урҭ ррепертуар азы иаарццакны аурысшәеи ақырҭшәеи рҟынтә аԥсшәахь еиҭеигахьан акыр аводевильқәеи, иара убасгьы апиеса «Наунагӡа ахақәиҭра!». Гәлиа ихаҭа ишигәалаиршәоз ала, «адраматә труппа ақыҭақәа рҿы рықәгыларақәа ныҳәак иаҩызан».
Агазеҭ «Аԥсны» мшаԥымза 1919 шықәса
Раԥхьатәи аҵарауаҩ, Аԥсны аҭоурых ашәҟәы зыҩыз Дырмит Гәлиа, ииашаҵәҟьаны иуҳәозар, раԥхьаӡатәи аԥсуаа ҭоурыхҭҵааҩын, иқәиргылоз атеориақәа еицҿакны зегьы ишрыдрымкылозгьы.
Академик Николаи Марр Дырмит Гәлиа изы абас иҩуан: «... Ҳәарада, иахьатәи амш азы Гәлиа имҩаԥиго аҭҵаарадырратә усура иацназго аӡәгьы дыҟам. Иара иеиԥш аамҭакала Аԥсны ажәытәан иҟази аҭҵаареи иахьатәи аԥсҭаазашьа азҿлымҳареи еилазыгӡо зымҽхак дуу даҽа ҵарауаҩык уажәазы дыҟам… Европеи Кавкази ҳгозаргьы ааигәа дҟалом ҵарауаҩык иара иеиԥш ицыхцыхуа аинтерес зманы абри ахырхарҭала аус зуа».
Дырмит Гәлиеи Николаи Марри
Урыстәылатәи амилаҭтә библиотека
Академик Николаи Марри Дырмит Гәлиеи еиҩызцәа бзиақәан, насгьы аԥсуаа рхылҵшьҭра аҭҵаарахьы ирыман ирзеиԥшыз аинтерес. Аамҭакз азы Марр Дырмит Гәлиа аԥсуаа рхылҵшьҭра иазкны иқәиргылаз Египеттәи атеориа дадгылеит, аха нас уи дацәхьаҵын аԥсуааи Испаниа инхо абаскцәеи ирымоу аиԥшрақәа рыҭҵаара иҽазикит.
Аҵарауаа аҩыџьагьы еиҿазыргылаз зҵаараны иҟалеит аԥсуа бызшәа. Ишдыру еиԥш, Николаи Марр алатин шьаҭа змаз аԥсуа алфавит авторс даман. Алфавит аӡәырҩы ирыдыркылеит, иара убасгьы иҳаҩсыз ашәышықәса 20-тәи ашықәсқәа рзы иарала ашәҟәқәа ҭрыжьуа иалагеит. Аха Гәлиа ари алфавит идимкылеит, агәынкыларазы иуадаҩуп ҳәа иԥхьаӡаны. «Зус бзиа избоз, амца еиԥш еибакуаз, аҵара змаз уаҩын, — иҩуан Марр изкны Гәлиа, — иҳадигалаз алфавит, еиуеиԥшым Кавказ атәылақәа ирыдыркылаз, сара хьаҳәа-ԥаҳәада мап ацәыскит. Уи амшала ахьшәашәарагьы ҳабжьалеит. Ус шакәызгьы, Аԥсны аиҳабыра Марр иалфавит аларгалеит. Аха аԥсҭазаара иаҳнарбеит Марр дышиашамыз, иара иалфавит шықәсқәак роуп иахьнеиз, анаҩс ахархәара амоуит».
Аԥсны аҭоурых актәи атом аҩра ашьҭахьгьы Дырмит Гәлиа аҭоурых аҭҵаара даҟәымҵит. Аҩбатәи атом аҭыжьра дшазымнеизгьы, иара иаԥиҵеит даара азҿлымҳара змоу аҭоурыхтә усумҭақәа. Урҭ рахьтә иалукаар ҟалоит истатиа «Аҟәа – Диоскуриаӡам» ҳәа хьӡыс измаз, уаҟа Гәлиа иааирԥшуеит агәаанагара: ажәытәӡатәи ақалақь Диоскуриа Аҟәа акәымкәан, Шәҟәырча аӡиа аҟәараҿы игылан ҳәа. Анаҩс ишьақәырӷәӷәан апоет дышҩашьаз, аха ус шакәызгьы, истатиа аҵак ду аман, избан акәзар аҵарауаа рҿаԥхьа иқәнаргылеит ахықәкы — Диоскуриа ахьыҟацәҟьаз аҭыԥ аԥшаара.
Алықьса Џьонуа, Алықьса Лашәриа, Дырмит Гәлиа, Мота Акобиа, Гьаргь Гәыблиа, Баграт Шьынқәба, Кәымф Ломиа, Иван Папасқьыр, Ҷыҷыкәа Џьонуа, Нелли Ҭарԥҳа, 1955 шықәса
1929 шықәсазы, Аԥсуа бызшәеи алитературеи академиа напхгара аназиуаз, Дырмит Гәлиа ацхыраара риҭон акомпозитор Константин Ковачи уи ицхраауаз Кондрат Ӡиӡариеи «Кәадрытәи аԥсуаа рашәақәа» ранҵараҿы. Ари ахҭыс, ҳәарада, Аԥсны амузыкаҭҵаара аҿиара ашьаҭа акит.
Дырмит Гәлиа раԥхьаӡатәи Аԥсны аҵакырадгьыл ахсаала аиқшәыршәараҿгьы инапы алакын. Ашьхарыуаа рышкол аҿы аҵара ициҵон Аԥсны раԥхьатәи ахсаала аиқәыршәаҩы Михаил Леуан-иԥа Шервашиӡе-Чачба. 1912 шықәсазы урҭ аҩыџьагьы Тифлис инанагеит: Гәлиа уаҟа аиҭагаратәи, ашәҟәқәа рҭыжьра иазку аусқәеи дырҿын, Шервашиӡе-Чачба — раԥхьатәи ахсаала аус адулара. Уаҟа Михаил Леуан-иԥа акырынтә Дырмит Гәлиа дизнеихьан, Аԥсны агеографиеи атопонимикеи ирызку азҵаарақәа рыла абжьгарақәа иоурц азы.
Михаил Леуан-иԥа Шервашиӡе-Чачба
Алитературатә мҩа
«Камаҷыҷ» — Дырмит Гәлиа ипрозатә ҩымҭақәа рҟынтә зегь реиҳа ихадоу аԥҵамҭоуп. Алитературадырцәа уи аҩымҭа жанрла ароман иахырԥхьаӡалоит. Ари аҩымҭа Гәлиа хышықәса аҩра даҿын, дагьалгеит 1940 шықәсазы. Аспециалистцәа ргәаанагарала, ароман аҟны ӷәӷәала иуныруеит афольклортә естетика, иара убасгьы Гәлиа ахархәара рацәаны ирыиҭоит аетнографиатә материалқәа.
«Камаҷыҷ» — иуҳәар ҟалоит, усҟантәи аамҭазы иҟаз алитература, ақьабзқәеи аҵасқәеи, Аԥсуара амилаҭтә етикеи мап ацәызкуаз иаҿагылеит ҳәа. Гәлиа аетнографиатә материалқәа инарҭбааны ихы баша иаирхәомызт, уи хықәкыс иман ажәлар ретнографиатә хаҿсахьеи, рҭоурыхи, рфилософиеи раарԥшра», — ҳәа иҩуеит ароман иазкны афилологиатә ҭҵарадыррақәа рдоктор Виачеслав Бигәаа.
Гәлиа ипоезиатә рҿиамҭақәа рҟынтә лассы-лассы иалыркаауеит апоема «Сара схәышҭаара», автобиографиатә шьҭақәа злоу аԥҵамҭа. «Даара игәыҭшьагоуп, ахатә драма рацәоуп, — иҩуеит апоема иазкны апоет иҷкәын Гьаргь Гәлиа, — убасгьы иара иаанарԥшуеит аԥсуа жәлар ирхыргаз арыцҳара ду. Ҟалашьа амоума ухатә трагедиа, ужәлар рытрагедиа аҽаҟәыҭхра?».
Дырмит Гәлиа иџьабаа рацәоуп аиҭагараҿгьы: аԥсшәахь еиҭеигахьан Аԥшьаҩыра, Пушкини Лермонтови рҩымҭақәа, иара убасгьы ақырҭуа шәҟәыҩҩцәа аӡәырҩы раԥҵамҭақәа, Шоҭа Русҭавелигьы уахь дналаҵаны.
Ҳазҭоу ашәышықәса раԥхьатәи ажәашықәса сара аиҭагақәа ирзыскит, еиҳаракгьы ауахәаматә шәҟәқәа. Аиҭагаратә комиссиа алахәҩы иаҳасабала сџьабаа рацәаны иадысҵеит Аԥшьаҩыра аԥсшәахь аиҭагара. Гхак ҟамларц азы, ҳусураҿы ҳхы иаҳархәон еиеуиԥшым атекстқәа — урысшәалеи, қырҭшәалеи, абырзен бызшәеи ажәытә славиан бызшәеи рыла иҩыз. Сара сгәанала, абызшәа аганахьала аиҭагара ҳақәҿиеит ҳәа исыԥхьаӡоит. Ари аус ду, абасҟак аџьабаа здыз, аԥсуа жәлар уамакгьы иазҿлымҳамхеит, избан акәзар ақьырсианрахь ирымаз аинтерес лаҟәын, иара амсылманра ашҟагьы ус акәын ишыҟаз, иҩуеит игәалашәарақәа рҟны алитератор.
Гәлиаа иҭаацәара
Дырмит Гәлиа иԥшәмаԥҳәыс Елена Андреи-иԥха Бжьылаа, есқьынагь лхаҵа арӷьажәҩас дивагылан. Гәылиа ихаҭа иҳәалон, «Елена Андреи-иԥха лакәымзар, исыҩыз зегьы шәынтә ишаны ахәҭакгьы сзыҩуамызт. Лхы деигӡомызт, алитературеи, аҟазареи ирызку азҵаара анықәгылоз».
Гәлиаа рҭаацәараҿы ирызҳауан хҩык ахшара — аҷкәынцәа Владимири Гьаргьи, аӡӷаб — Татианеи.
Гьаргь Гәлиа иаԥҵамҭа «Ахәыҷра иазку ажәабжьқәа» рҟны иуабаратәы иҟоуп аҭаацәара рыҩныҵаҟа реизыҟазаашьақәа зеиԥшраз. Инхон Аҟәа, уажәазы уи аҩны ахыбраҿы Гәылиа имузеи еиҿкаауп. Иара аҩны ахаҭа Дырмит Гәлиа иргылеит 1912 шықәсзы, иԥшәмаԥҳәыс лан Фотине Николаи-иԥха ҳамҭас илҭаз адгьыл аҿы.
Ақалақь аҿы Гәлиа зегьы даараӡа пату иқәырҵон, «ажәлар рырҵаҩы» ҳәа ишьҭан. Игәылара инхоз зегьы — усҟантәи аамҭазы Аҟәа амилаҭ рацәа нхон — ҳаҭыр дуны ирыԥхьаӡон Гәлиа иааигәара аҟазаара.
Дырмит Гәлиеи иџьынџьуааи
Гьаргь Гәлиа игәалашәарақәа рҿы иазгәеиҭоит, иаб есымша уск дшаҿыз, баша дтәаны дшигәаламшәо атәы. Дырмит Иасыф-иԥа иԥшәмаԥҳәыс Елена Андреи-иԥха — иԥхашьа-ԥхаҵо иҟаз ԥҳәысын, аҩнра бзианы иныҟәылгон, илылшоз зегь ҟалҵон лыԥшәма иҭаацәара рзы игәы ҭынчны дыҟазарц азы.
Дырмит Гәлиа иҭаацәа дрылагылны
Ахәыҷқәа реизыҟазаашьақәа бзиан, пату еиқәырҵон. Раб ихы данақәиҭыз аамҭа шмаҷызгьы, Гьаргь Гәлиа игәалашәоит дара аныҳәыҷқәаз дшырзаԥхьалоз «Руслани Лиудмилеи» иара убасгьы бзиа иибоз апоетцәа ражәеинраалақәеи.
Ааха ӷәӷәас аҭаацәара ирзыҟалеит Володиа Гәлиа иҭахара. «Иуадыҩыз ԥышәахеит ҳаԥсадгьыл азы Аџьынџьтәылатәи еибашьра Ду, — иҩуеит Дырмит Гәлиа. — Аибашьра далаӡит сыҷқәын Владимир, анџьныр бзиа, зҩызцәеи-зықәлацәеи агәыӷра лашақәа рызцәырызгоз. Абџьар кны сара еибашьра сызцомызт, аха исылшоз сус хәыҷы саҿын, алитература амаҵ азызуан».
Гьаргь Гәлиа, Татиана Гәлиа, Дырмит Гәлиа, Володиа Гәлиа, Елена Гәлиа, 1931 шықәса
Гьаргь Гәлиа , Дырмит Гәлиа, Елена Гәлиа
1946 шықәсазы англыз шәҟәыҩҩы Џьон Боинтон Пристли Аԥсны даҭааны даныҟаз Гәлиаа рҭаацәа дырԥылеит: Дырмит Гәлиеи уи иԥшәмаԥҳәыс Еленеи, дара рыхшара Татианеи Гьаргьи, рҭаца Валентинеи, рмоҭа Димеи.
Аԥсуа литература абду Дырмит Гәлиа иԥсҭазаара далҵит 86 шықәса дшырҭагылаз, 1960 шықәсазы.
Дырмит Гәлиа инапала ииҩыз ихатә биографиа зынӡа ихәыҷуп, иажәақәа рыла, ихылҵшьҭрақәа азҵаарақәак рызцәырҵуазар, ипоезиеи ипрозеи рҟны аҭак рыԥшаар рылшоит.
Аԥсны алитературеи, арккареи, акультуреи хәы змаӡам зџьабаа аду ауаҩы дызнысыз иԥсҭазааратә мҩа аихшьала ҟаҵо иҳәеит: «Ҿхырцәажәарада исҳәаратәы сыҟоуп: исылшаз зегьы сгәалаҟоуп ҳәа, избан акәзар сус еснагь гәыкала саҿын. Аха еиҳагьы ҟасҵар ҟаларын, уи аамҭазы еиҳа ихадоу еилкка избозҭгьы, еилыскаауазҭгьы. Сымчқәа сыԥсаҟьеит аҭҵаарадырреи алитературеи сышрыбжьаз. Иҟалап, алитература мацара сҽазыскызҭгьы еиҳа еиӷьхар? Ус акәзаргьы ҟалап. Иарбанзаалак аус, зегь раԥхьа унапы аналаукуа, умчқәа еиҳа иуԥсаҟьоит, аусурагьы ахырхарҭақәа рацәамхар ауам. Уи ганкахьала ибзиоуп, аха даҽа ганкахьла ибзиаӡам».
Дырмит Гәлиа иҩны-музеи аҭӡаҿы икыду амемориалтә ӷәы
Атекст автор: Арифа Қапԥҳа, абильд-редактор Наала Аҩӡԥҳа, аредактор хада Амина Лазԥҳа
Дырмит Гәлиа изку аочерк аҟны хархәара рыман: Д.И. Гәлиа ихатә биографиа; Гәлиа Гь.Д. «Дырмит Гәлиа: Саб изку аповест»; В.Бигәаа «Аԥсуа ҭоурыхтә роман. Аҭоурых. Атипологиа. Апоетика».
КВН Иреиҳаӡоу алига ачемпион, актиор, арежиссиор Ҭемыр Ҭаниа АААК алахәҩыс дҟалеит
КВН акоманда «Нарты из Абхазии» акаԥдан, аԥснытәи, урыстәылатәи актиор, арежиссиор Ҭемыр Ҭаниа Адунеизегьтәи аԥсуа-абаза конгресс далалеит.
Аԥсны еицырдыруа алафҳәаҩ, КВН акоманда «Нарты из Абхазии» акаԥдан, урыстәылатәи арлахҿыхратә телеканал ТНТ аеҵәахә, арежиссиор Ҭемыр Ҭаниа Адунеизегьтәи аԥсуа-абаза конгресс алахәылас дҟалеит.
АААК иалалара ахҳәаа азуа Ҭемыр Ҭаниа иазгәеиҭеит Аконгресс алахәра ишаанаго аԥсуа-абаза милаҭ реиқәырхаразы уи имҩаԥнаго апроектқәа активла ралахәхара.
«Иҳамоу зегьы иреиҳауп – ҳмилаҭтә культура. Доусы ҳахьыҟоу аҭыԥаҿы иҳалшо зегь ҟаҳҵалароуп ҳмилаҭтә хаҿра аиқәырхаразы, иара убри алагьы ҳшьапы ҳақәзыргылаз ҳаԥсадгьыл аҿаԥхьа иҳаду аулԥшьа наҳагӡоит», – иҳәеит иара.
Ҭаниа излаиԥхьаӡо ала, амилаҭтә культура аҿиара ишиашоу иадҳәалоуп ажәлар рхеиқәырхара азҵаара.
«Даара акраҵанакуеит абиԥарала иааиуа адыррақәа рԥымҵәара. Абри акультуратә рахәыц ԥҵәар, ажәларгьы ыӡуеит. Уи цәыӡ духоит адунеи зегь азы», – иҳәеит Аконгресс алахәыла ҿыц.
АААК ахықәкы хадақәа ируакны актиор иԥхьаӡоит аԥсуа-абаза жәлар рмилаҭтә хаҿра аиқәырхара, уахь иаҵанакуеит ҳажәлар абеиара хадақәа зегьы: абызшәа, атрадициақәа, акультура.
«Егьырҭ ажәларқәа ҳрылазмырҩашьо, адунеи ажәларқәа рҭаацәара ду аӡәыкны ҳалазырхәуа – ҳкультура ауп. Ибеиоу ҳҵас-қьабзқәеи, ижәытәӡатәиу ҳкультуреи аӡбахә заҳауа егьырҭ атәылақәа рхаҭарнакцәа хымԥада зегь дара рыблала ирбар рҭаххоит, ҳтәылахь еихо иалагоит. Ари џьабаа дууп, аха Аконгресс амчқәа ақәхоит», – ҳәа ациҵеит Ҭемыр Ҭаниа.
АААК алахәхара амҩаԥысшьа
Адунеизегьтәи аԥсуа-абаза конгресс алалара илшоит дарбанзаалак аԥсуа-абаза милаҭ ахаҭарнак. Уи азыҳәан иара ихаирҭәаароуп Аконгресс аофициалтә саит аҟны ихшьу арзаҳал, анаҩс иара абри аелектронтә ҭыӡҭахьы ишьҭтәуп: info@abaza.org. Мамзаргьы АААК арегионалтә ҟәшақәа руак аҿы иныжьтәуп.
Ҭемыр Ҭаниа диит 1980 шықәсазы, Аҟәа. 2005 шықәсазы КВН акоманда «Нарты из Абхазии» акаԥдан иаҳасабала КВН Иреиҳаӡоу алига дачемпионхеит. Актиор еиҳагьы деицырдыруа дҟалеит ателеканал ТНТ арлахҿыхратә проектқәа «Дружба народов», «Однажды в России» реиԥш иҟоу рҟны ихадоу акомедиатә рольқәа ахьынаигӡоз иабзоураны.
Ҭемыр Ҭаниа 2018 шықәсазы Москва дрылгеит Асценаристцәеи арежиссиорцәеи рзы иреиҳаӡоу акурсқәа. Раԥхьаӡа акәны дахьцәырҵыз акомедиатә фильм иахьӡуп «Спасибо деду за победу».
Аԥсны Жәлар рпоет Дырмит Гәлиа игәаларшәара иазкыз арҿиаратә хәылԥазы мҩаԥысит Москва
Гәлиаа рҭаацәаратә архив аҟнытә
Аԥсны Жәлар рпоет Дырмит Гәлиа диижьҭеи 145 шықәса аҵра азгәарҭеит Москва ақалақь аҟны, ахәаша, жәабран 22 рзы.
Аԥсны Жәлар рпоет Дырмит Гәлиа диижьҭеи 145 шықәса аҵра иазкыз алитературатә-сахьаркыратә хәылԥазы мҩаԥысит Москва, жәабран 22 рзы. Ахәылԥаз еиҿнакааит Урыстәылатәи Афедерациаҿы иҟоу Аԥсны Аҳәынҭқарра Ацҳаражәҳәарҭа, Москватәи аԥсуа диаспора ацырхырааны.
Ахәылԥаз аҭааҩцәа дыруаӡәкын Урыстәылатәи Афедерациаҿы иҟоу Аҭакзыԥхықәу Азинчмра нагӡа змоу Аԥсны Ацҳаражәҳәаҩ Игор Ахба. Иқәгылараҿы иара иазгәеиҭеит апоет Дырмит Гәлиа аԥсуа ҩыреи алитературеи рышьаҭакра адагьы амилаҭтә театр ахацыркра аҭоурых ахаҿгьы дышгылоу.
«Дырмит Гәлиа раԥхьатәи аԥсуа газеҭ «Аԥсны» аԥиҵеит, уи шәышықәса ахыҵрагьы хара имгакәа иазгәаҳҭараны ҳаҟоуп. Абри ауаҩ ибзоураны ҳтәыла алитературеи акультуреи аӡбахә рылаҩит адунеи еиуеиԥшым акәакьқәа рҟны. Аԥсныҟа иаауа иалагеит аҵарауаа, ашәҟәыҩҩцәа, асахьаҭыхыҩцәа. Апоет иаԥҵамҭақәа ашколтә программа иалоуп, Дырмит Гәлиа ихьӡ зху аҳәынҭқарратә премиа аԥуп», – ҳәа Гәлиа илшамҭа дуқәа ахәылԥаз асасцәа иргәалаиршәеит Ахба.
Арҿиаратә хәылԥаз аҟны иқәгылаз аҭоурыхтә ҭҵаарадыррақәа рдоктор Иури Анчабаӡе иажәақәа рыла, апоет Дырмит Гәлиа иԥсадгьыл алахьынҵаҿы иааникылаз аҭыԥ раԥхьаӡа иргыланы, «атәыла ԥхьаҟатәи аҭоурых аҿиара амҩақәа ахьибаз» аҿоуп иахьыҟоу.
«Урҭ амҩақәа ибон асоциалтә-культуратә прогресс аҳәаақәа ирҭакны, европатәи аҵаралашареи, агуманизми, адемократиеи ишьақәдыргылаз ацивилизациатә идеиақәа шьаҭас измаз. Абраҟоуп рхы ахьыҵырхуа иусура ахкқәа зегьы: ижәлар алфавит рыҭара алзыршази, ипоезиа дуи, ипроза хазынеи», – иҳәеит Анчабаӡе.
Аԥсуа литература абду, аԥсуа ҭҵаарадырра ахацыркҩы Дырмит Гәлиа
Аҭоурыхҭҵааҩ иациҵеит Дырмит Гәлиа иԥсадгьыл патриот иашаны дшыҟаз. «Уи ипоезиатә цәаҳәақәа «Сыхаара сыԥсадгьыл, иҟалазеи, закәызеи...?» камертонк аҳасабала иаанхароуп, уи дықәныҟәаны дарбанзаалак атәыла аԥа иаҳа дахьамароу аҭыԥ аҿы иԥсадгьыл дахәароуп, уи аизҳазыӷьаразы, ижәлар рԥеиԥш лашазы амаҵ иулароуп», – ҳәа иԥҳьаӡоит аҭоурыхтә ҭҵаарадыррақәа рдоктор.
Аныҳәатә концерт иалахәын апоет Денис Чачхалиа, Урыстәыла зҽаԥсазтәыз артистка, Аԥсны Жәлар рартистка Алиса Гыцԥҳа, аскрипкарҳәаҩы Виктор Абрамиан-Ешба, жәларбжьаратәи аконкурсқәа рлауреат Амра Барганџьиа, амузыкант Абзагә Ҵәыџьба.
Аԥсуа литература ашьаҭаркҩы, аԥсуа литература абду, Жәлар рпоет Дырмит Гәлиа диит, 1874 шықәса, жәабран 21 рзы Гәылрыԥшь араион, Уарча ақыҭан. 1912 шықәсазы Тифлис (Қарҭ – аред.) иҭижьит раԥхьаӡатәи аԥсуа шәҟәы «Ажәеинраалақәеи ахьӡыртәрақәеи». Дырмит Гәлиа дравторуп хыԥхьаӡара рацәала аҭҵаарадырратә усумҭақәеи, алитературатә аԥҵамҭақәеи. Иара иоуп Аҟәа арҵаҩратә семинариаҿы еиҿызкааз раԥхьатәи адраматә кружок «Шарԥыеҵәа». Иара иаԥшьгарала ақыҭақәа ирылсуа иқәгылон 1921 шықәсазы еидикылаз раԥхьатәи атеатралтә труппа. 1919 шықәсазы Дырмит Гәлиа дҟалеит аԥсышәала иҭыҵуа иалагаз раԥхьаӡатәи аԥсуа газеҭ «Аԥсны» аредакторс. 1967 шықәсазы иаԥҵан Дырмит Гәлиа ихьӡ зху аҳәынҭқарратә премиа, иара еиднакылоит алитературеи, аҟазареи, архитектуреи ахырхарҭақәа. Апремиа анашьара мҩаԥысуеит ес-хышықәса.
Аԥсны жәлар рџьынџьтәылатә еибашьра Ахаҭарақәа
Иури Калмыков: Аԥсны аҩыза ду, Кавказ аҵеи лаша
Аиурист, аполитик, Кавказ иқәынхо амилаҭкәа рзинхьчаҩ, иналукааша адыгаа рҵеи Иури Калмыков Аԥсны аџьынџьтәылатә еибашьраан аԥсуаа рыцхыраараҿы хәы змам алагала ду ҟазҵаз уаҩуп.
Иналукааша аҳәынҭқарратә усзуҩы Иури Калмыков диит 1934 шықәса, ажьырныҳәа 1 азы, Черқьесск ақалақь 20 километра рыла иацәыхароу Абазақыҭан. Аофициалтә документқәа рҿы Черқьесск диит ҳәа иануп, усҟантәи ашықәсқәа рзы — Баҭалԥашинск ҳәа изышьҭаз (1934 шықәсанӡа Черқьесск ус иахьӡын — аред.). Иура иани иаби ашкол аҟны рҵаҩцәас аус руан. 13 шықәса шихыҵуаз иан лыдунеи лыԥсахуеит.
Иури еиҳа ицааиуан агуманитартә маҭәарқәа. 15 шықәса анихыҵуаз дҭалоит Черқьессктәи аобласт иатәыз абжьаратә медицинатә школ, дагьалгоит уи афельдшер изанааҭ ала.
Иқәыԥшу Иури Калмыков, ақыҭа Ҳабез иҟоу Адиух абааш, 1962 шықәса
Аиурист, арҵаҩы: ламысла зус иазнеиуаз, иҭыԥ аҟны дзыԥсахшаз зааӡоз
18 шықәса анихыҵуаз Калмыков дҭалоит Калинин ихьӡ зху Ленинградтәи азиндырратә институт, 1957 шықәсазы диасуеит Жданов ихьӡ зху Ленинградтәи аҳәынҭқарратә университет азиндырратә факультет ахь. Ауниверситет даналга ашьҭахь Калмыков иҵара иациҵоит: дҭалоит Курски ихьӡ зху Саратовтәи азиндырратә институт аспирантура, иҵара даналга ашьҭахь иара уи аинститут аҟны рҵаҩыс аусура далагоит.
Саратов ақалақь иадҳәалоуп Калмыков акыршықәсатәи ипрофессионалтә усура. Убраҟоуп аиурист иаҳасабала дахьышьақәгылаз, Урыстәыла иналукааша атәылауаҩратә зиндырыҩцәа дырхыԥхьаӡаланы дахьыҟалазгьы. Иазгәаҭатәуп Иури Калмыков дшыԥхьаӡоу Саратовтәи ацивилистикатә (атәылауҩратә зин ҭызҵаауа аҭҵаарадырра — аред.) школ аԥҵаҩыс.
Саратовтәи азиндырратә институт аҟны Иури Калмыков «алегендартә рҵаҩы» ҳәа ахьӡ ихылеит.
Адам Дымов истатиа «Иури Калмыков. Аиаша азин» аҟны абас иҩуеит: «Атәылауаҩратә зин иазку Калмыков иҭҵаарадырратә усумҭақәа ҳтәыла азиндырыҩцәа реилазаара зегьы даара пату рзақәын. Арҵаҩы иаҳасабала Калмыков зегьы бзиа дырбон: арҵаҩцәа — коллегаҵас, астудентцәа — згәы разу, иҟәышу абжьагаҩыс. Астудентцәа зегьы аԥышәарақәа лымкаала иара иҿы иарҭар рҭахын. Аԥышәара адкылараан Калмыков астудент изымдыруа акы сыԥшаандаз ҳәа дыҟамызт, уимоу дицхраауан, иидыруа атемала диацәажәон астудент идыррақәа ахьынӡаҵаулоу еиликаарц. Ламысла иус дазнеиуан, иҭыԥ аҟны дзыԥсахша иааӡон».
Иурии Октиабринеи Калмыковаа, 1959 шықәса
Иҿыцу аус: аполитикатә мҩа
Аҭҵаарадырреи азини зҽырзызкыз Калмыков аихьӡарақәа иман инапы злакыз аус аҟны — 34 шықәса анихыҵуаз аҭҵаарадыррақәа ркандидатс дҟалоит, 37 шықәса рзы — аҭҵаарадыррақәа рдокторс. Аха иԥсҭазаараҿы аҭҵаарадырреи арҵаҩреи рыдагьы изыԥшыз рацәан — аполитикеи аҳәынҭқарратә усуреи иҽырзикуеит.
1989 шықәса хәажәкырамзазы Иури Калмыков Асовет Еидгыла жәлар рдепутатс далырхуеит. Асовет Еидгыла Иреиҳаӡоу Асовет аҟны даннеи, идыррақәеи иԥышәеи ихы иархәаны иҽазакит атәыла азакәанԥҵаратә система аиӷьҭәра. Асовет Еидгыла анхабгала ашьҭахьгы, апрофессионалтә иурист Калмыков Москва дынхар рҭаххеит.
1993 шықәсазы идыргалеит Урыстәылатәи Афедерациа аиустициа аминистрс дҟаларц. Иури Ҳамзаҭ-иԥа уи дазыразхеит. Калмыков министрс даныҟаз аамҭа иҭагӡаны илшеит Урыстәыла Атәылауаҩратә кодекс аиқәыршәара, иара убасгьы активла далахәын Урыстәылатәи Афедерациа Аконституциа аԥҵара. 1994 шықәсазы Калмыков имаҵура аанижьуеит, Урыстәыла раԥхьатәи ахада Борис Ельцин Чечентәыла дызлагаз аибашьра дахьақәшаҳаҭымхаз аҟнытә (1994 шықәса, ԥхынҷкәынмза — аред.).
Асовет Еидгыла Иреиҳаӡоу Ахеилак азакәанԥҵаратә еилак аҟны швециатәи Риксдаг аделегациа рԥылара
Иури Калмыкови иколлегацәеи, Страсбург (Франциа), 1992 шықәса
Ианакәзаалак ихылҵшьҭра ихашҭуамызт
Ҟарачы-Черқьестәыла ибзиаӡаны ирдыруан Иури Калмыков иеихьӡарақәа ртәы, гәадурала илаҽхәон, ҽырԥштәыс дҟарҵон. Иара ихаҭа иакәзар — данқәыԥшыз нахыс иԥсадгьыл аҿы дынхомызт, аха ихылҵшьҭра ианакәзаалак ихашҭуамызт, ижәларгьы ихы рылигомызт.
«Алахьынҵа аҭагәҭасрақәа» ҳәа хьӡыс измоу Иури Ҳамзаҭ-иԥа ииҩыз ишәҟәаҿы абас иҳәоит: «Кавказ сиит, уаҟа шьардаамҭак сынхомызт, аха издыруан абызшәеи аҵасқәеи... убри азхеит смилаҭтә хдырра шьақәгыларц азы.
Ҩышықәса, ма хышықәса заҵәык ақыҭаҿы исхызгаз шьаҭас иазыҟалеит сыжәлар рахь исымоу азҿлымҳара ҷыда, сыжәлар рҭоурыхи рлахьынҵеи еснагь гәыҵхас исымоуп. Диашан Баграт Шьынқәба, «ахәыҷра — ауаҩы игәы-иԥсы дацԥашәс иамоуп, ҟазшьалеи лахьынҵалеи иҳалиуаа» ҳәа аниҳәоз», —иҩуеит Калмыков.
Кавказ иадҳәаланы инапы злакыз аусқәа зегьы иԥсҭазаара иизаҟәымҭхо хәҭакны иазыҟалеит: 1991 шықәсазы Жәларбжьаратәи ачерқьестә Ассоциациа аиҳабыс дҟалеит, 1992 шықәсазы — Аҟабарда жәлар Рконгресс ахантәаҩыс.
Афото аҟны арымарахь ала арыӷьарахь: Заур Тутов, Иури Калмыков, Руслан Коблев, Альберт Кажаров. Москва, ажьырныҳәа, 1994 шықәса
Александр Сарахови Иури Калмыкови (агәҭаны) Волга аԥшаҳәаҿы, 1961 шықәса
Аԥсназы, Кавказ ахьӡала
Хыхь зыӡбахә ҳҳәаз аиҿкаарақәеи, хаҭала Иури Калмыкови Аԥсны Аџьынџьтәылатә еибашьра ашықәсқәа раан аԥсуаа хәы змам ацхыраара рзыҟарҵеит.
«Аԥсны аибашьра алагеит ҳәа ансаҳа, раԥхьаӡа иргыланы Нальчикҟа аҭел сасны, Жәларбжьаратәи ачерқьестә Ассоциациа ахьӡала адыгақәа (ачерқьесцәа) рахь ааԥхьара ҟасҵеит Аԥсны ацхыраара ацаразы. Анаҩс Ҟабарада-Балкариаҟа сыԥрит, уаҟа хатәгәаԥхарала еибашьра ицоз рсиақәа реиқәыршәара иалагахьан», — ҳәа игәалаиршәоит Калмыков, ишәҟәы «Алахьынҵа аҭагәҭасрақәа» аҟны.
Иури Калмыков Аԥсны адгыларазы амитинг аҟны, Аԥсны ашҭа, Нальчик, 1992 шықәса
Калмыков иҟаиҵаз ацхыраара Аԥсны раԥхьатәи ахада Владислав Арӡынба ахә ҳаракны ишьон, дагьиԥхьаӡон ҩыза гәакьас, згәы разыз, абаҩхатәра ҷыда злаз иашьас.
Абас Арӡынба иҩуан Калмыков изкны: «Реиҳа ианыуадаҩӡаз аамҭазы … ҳажәлар рыхьчаразы зегь раԥхьа зыбжьы зыргаз дыруаӡәкын. Ибзианы идыруп уи иахырҟьаны акыраамҭа длаԥшықәҵаны дышрымазгьы».
Иури Калмыкови Тарас Шамбеи. Сҭамԥыл (Ҭырқәтәыла), 1993 шықәса
Аԥсны иҟоу шыҟаҵәҟьоу Калмыков дацәымшәакәа иаартны еиҭеиҳәеит Америка, ақалақь Атланта имҩаԥысуаз жәларбжьаратәи аконференциаҿы иқәгылараан. Аконференциа мҩаԥысуан 1993 шықәсазы, иагьазкын Аахыҵ Кавказ иҟоу аҭагылазаашьа, Калмыков уахь ааԥхьара ирҭеит Картер-центр аҟынтә (1982 шықәсазы Еиду Америкатәи Аштатқәа рхада Џьимми Картер иаԥиҵаз икоммерциатәым иҳәынҭқарратәым аиҿкаара — аред.)
Иурии Октиабринеи Калмыковаа жәларбжьаратәи аконференциаҟны, Атланта (ЕАШ), 1993 шықәса
Уи аконференциа иалахәыз аҳәынҭқарратә усзуҩы, аполитолог Наҭелла Акаба, Иури Ҳамзаҭ-иԥа иқәгылара лгәаларшәо иазгәалҭеит: «Иқәгылара агәра унаргон. Америка атәылауааи, аконференциа иалахәыз егьырҭгьы зегьы иажәақәа азҿлымҳара рызцәырыргеит. Ҳәарада, анырра ҟанаҵон усҟан азы Урыстәылатәи Афедерациа аиустициа аминистрс иҟазаара, иара убасгьы зегьы даарылукаартә дахьыҟазгьы. Дуаҩ ҟәышын, аиаша дашьҭан. Иури Ҳамзаҭ-иԥа убас иаартны Аԥсны апроблемеи, Асовет Еидгыла ахабгалара иадҳәалаз атрагедиеи, иӡбамкәа иҟаз аиҿагыларақәеи дрылацәажәон, игәра умгар залшомызт. Сара сгәы иаанагоит, уи иқәгылара Аԥсназы акырӡа аҵанакуан ҳәа».
Калмыков Муҳаммед Кьылба игәалашәарақәа рыла
Аԥсны аџьынџьтәылатә еибашьраан Иури Калмыков Аԥсны жәлар ириҭаз адгылара далацәажәауа, Аԥсны Ашәарҭадаратә Хеилак амаӡаныҟәгаҩ Муҳаммед Кьылба иазгәеиҭоит:
«Иури Ҳамзаҭ-иԥа Калмыков ихьӡ аԥсуа-адыга, ачерқьес дунеи аҟны зегьы еицырдыруа, пату зқәу хьӡуп. Иури Калмыкови, москватәи «Адыга хаса» аиҳабы Борис Агбашеви роуп аибашьра раԥхьатәи амшқәа инадыркны ҳдиаспора зегьы шьҭызхыз, уи ахаҭарнакцәа роуп раԥхьатәи афинанстә цхыраарагьы ҳзаазышьҭыз. Сара издыруеит, аибашьра цонаҵы дара рыҩџьагьы акатер иақәтәаны Адлерынтәи Гәудоуҭанӡа афинанстә цхыраара рыманы ишааз. Хаҭала дара срықәымшәаӡеит, аха Владислав Григори-иԥа уи акырынтә далацәажәахьан».
Муҳаммед Кьылбеи Иури Калмыкови хаҭала еибадырит аибашьра ашьҭахь, Черқьесск ақалақь аҟны. Анаҩс Кьылба зныкымкәа дрылахәын Калмыкови Аԥсны аиҳабыреи реиԥыларақәа.
Аԥсны Ашәарҭадаратә Хеилак амаӡаныҟәгаҩ иажәақәа рыла, Иури Ҳамӡаҭ-иԥеи Владислав Арӡынбеи аиҩызара бзиа рыбжьан. Еиҳараӡакгьы ихаҿы инханы иҟоуп «Кавказ аԥацәа нагақәа» хҩык — Баграт Шьынқәбеи, Владислав Арӡынбеи, Иури Калмыкови реиқәшәара.
«Ҳәарада, аофициалтә еиқәшәарақәа рышьҭахь, еиҿкаахон итрадициатәу аԥсуа еишәачара, — еиҭеиҳәоит Кьылба, — исгәалашәоит убас еиԥш иҟаз еидтәаларак. Тамадас дыҟан Геннади Леонид-иԥа Гагәылиа, аха аиԥылара ахырхарҭа хада арҭон Владислав Арӡынбеи, Баграт Шьынқәбеи, Иури Калмыкови. Усҟан сара иџьасшьон, абас еиԥш иҟоу ауаа дуқәа, еиқәтәа-еиқәгыла иҟаз, ахәыҷқәа реиԥш агәырӷьара ахьрылшоз. Ари аигәныҩра ҵаула иаамҭан... Иахьеидтәалаз иргәаламшәоз ҳәа иҟааз!Иаарыкәыршаны гәырӷьаран!».
«Ауаа дуқәа зегь реиԥш, аԥеиԥш абара илшон»
Убас иҟалеит, Калмыков иԥсҭазаара даналҵ ашьҭахь, дахьыҟаз аԥхьа инеиқәаз дыруаӡәкхеит Муҳаммед Кьылба. 1997 шықәса, ажьырныҳәамзазы Иури Ҳамзаҭ-иԥа дзықәтәаз аҳаирплан аҳаирбаӷәаза «Минеральные воды» аҟны итәеит, уаантәи Черқьессқ имҩаԥысраны иҟаз Жәларбжьаратәи Ачерқьестә Ассоциациа аизарахь дцарц игәы иҭан. Кьылба Черқьесск днеихьан, Калмыков аҳаирбаӷәаза ахыбраҿы иаалырҟьаны иԥсҭазаара дшалҵыз азы ажәабжь аниаҳа.
«Аԥсышьҭаҵарҭаҿ дыҟоуп ҳәа анҳаҳа, иаразнак уахь ҳдәықәлеит. Исгәалашәоит, уи аҽны ԥсшьарамшын, уаантәи иара игарагьы мариамызт, иаҭахын еиуеиԥшым ашәҟәқәа. Аха урҭ азҵаарақәа зегьы ирласны иӡбан. Сара сыруаӡәкын Иури Ҳамзаҭ-иԥа аԥсышьҭаҵарҭаҟнытә дыҩнызгоз», – игәалашәоит Муҳаммед Кьылба.
Калмыков анышә данарҭоз аҽны ажәлар еизеит, дызҭаз акәыба рнапы иқәыргыланы Черқьесск ақалақь иалганы идгьыл гәакьа Абазақыҭ абжьаларҭа аҟынӡа инаргеит. Ҳаҭырқәҵарала анышә дамардеит.
«Аамҭак ашьҭахь Калмыков иԥшәмаԥҳәыс Октиабрина Калмыкова лҟынтә исаҳаит, Иури Ҳамзаҭ-иԥа иԥсра хәыҷык шагыз еиԥш, инапала инышәынҭра аескиз шҭиххьаз. Дуаҩ дуун, ауаҩ дуқәа зегь реиԥшгьы аԥхьаҟа изыԥшу абара илшон», – ҳәа азгәеиҭеит Кьылба.
2008 шықәсазы Черқьесск иргылан Иури Калмыков ибаҟа. Аҟәа амҩадуқәа руак ихьӡ ахыуп. Иури Ҳамзаҭ-иԥа изы ииубилеитәу ари ашықәс азы Аԥсны еиҿкаахоит еиуеиԥшым аусмҩаԥгатәқәа, ҳтәыла аҩыза ду, Кавказ аҵеи лаша игәалашәара иазкны.
Черқьесск игылоу Иури Калмыков ибаҟа
Аматериал архиараан ахархәара рыҭан абарҭ ахыҵхырҭақәа:
Адам Дымов. «Иури Калмыков. Аиаша азин»
Адокументалтә фильм «Алахьынҵа аҭагәҭасрақәа», Черқьесск ателехәаԥшра
Ателехәаԥшратә фильм «Кавказ анамыс. Иури Калмыков», Аԥсуа Телехәаԥшра
Иури Агирбов. «Ихьӡ иацу агәадуреи, агәыӷреи. Ачерқьес жәлар Рыпрометеи»
Аԥсны жәлар рџьынџьтәылатә еибашьра Ахаҭарақәа Иури Калмыков
Ахаризма змаз аԥхьагыла: Аԥсны аҩбатәи ахада Сергеи Багаԥшь
Багаԥшьаа рҭаацәаратә архив
Сергеи Багаԥшь наунагӡа иԥсадгьыл аҭоурых аҿы даанхоит Аԥсны ахьыԥшымра азхаҵара зхааны иҟалаз атәыла ахада иакәны.
Багаԥшь диит 1949 шықәса, хәажәкыра 4 рзы, ачеиџьыка ду змаз, асасдкыларала аӡәы иҵамхоз Багаԥшь Уасили Сусаннеи рҭаацәараҿы. Аҭоурых излаҳәо ала, Сергеи Багаԥшь иабду иаб XIX-тәи ашәышықәсазы Ҭырқәтәылаҟа мчыла иахгаз, аха ахынҳәра зылшаз аԥсуаа дыруаӡәкын. Аамҭак ашьҭахь нхарҭа ҭыԥс иабду иалихуеит Џьгьарда ақыҭа — ари аҭыԥ Сергеи Уасил-иԥа лымкаала бзиа ибон. Сергеи Багаԥшь ихаҭа диит Аҟәа, далгоит Аҟәатәи ажәабатәи ашкол, анаҩс дҭалоит Қарҭтәи ақыҭанхамҩатә институт. Дышқәыԥшызнатә Багаԥшь аспорт бзиа ибон, амҵәышәымпыл дыхәмаруан, Аԥсны амҵәышәмпыл азы еизгоу акоманда акапитансгьы дыҟан.
Ақыҭа Џьгьарда
Аибашьратә хьӡи-ԥшеи рмузеи / Владимир Попов
Ақәыԥшра, акариера, ақырҭуа «прианикқәа»
Сергеи Багаԥшь иқәыԥшра аамҭа инаркны акомсомолтәи апартиатәи еиҿкаарақәа рҟны икариератә зҳара активла иалагахьан. 1978 шықәсазы аус иуан Ленинтәи акомҿар реилазаара Қырҭтәыла ацентртә Комитет аинформациатә сектор аиҳабыс, иара убас, аџьа-ҿари, ақыҭа ҿари рыҟәша аиҳабыс. Зыӡбахә ҳәоу аамҭа маҷк шагыз, 1976 шықәсазы диабадыруеит Ныгәзар Ашәба (акыршықәса инеиԥынкыланы Аԥсны Жәлар Реизара ахантәаҩыс иҟаз — аред.), анаҩс аҩыџьагьы еивагыланы акыраамҭа аус еицырураны иҟан. 1970-тәи ашықәсқәа рынҵәамҭазы дара Қырҭтәыла иҟан.
Ашәба игәалашәарақәа рыла, уаҟа раԥхьаӡа акәны иҷыдоу «апартиатә практика» иақәшәеит.
«Ҳусура џьоукы аҿагылон ҳәа, мамзар аӡәы ԥырхага ҳаиҭон ҳәа уызҳәомызт, уимоу аԥсуаа лымкаала ибзианы иаҳзыҟоуп ҳәа агәра ҳдыргарц иаҿын, — игәалаиршәоит Ашәба. — Уаҟа акыраамҭа аус зухьаз ақырҭқәа жәашықәсала ауаҭахқәа ирзыԥшын, ҳара ҳакәзар мчыла ауаҭахқәа ҳарҭап ҳәа рҽазыршәон, изныкымкәа уи мап ацәаҳкхьан. Шеварднаӡе (Едуард Шеварднаӡе — аполитикатә усзуҩы, 1995-2003 шықәсқәа рзы Қарҭтәыла ахада — аред.) усҟан азы Қырҭтәылатәи акомпартиа Ацентртә Комитет амаӡаныҟәгаҩс дҟалахьан. Сергеи Уасил-иԥеи сареи акырынтә уи икабинет аҿы ҳнеихьан. Иҟалақәахьан, ауаа идирбаразы аҭел дасны ачаи ажәра ҳәа ҳанааиԥхьалоз. Уаҟа акы агәра ҳдыргарц рҽазыршәон... Уи хара ицоз Қырҭтәыла «априаник» аполитика ашҟа иаҵанакуаз акәын.
Апартиатә маӡаныҟәгаҩ атрактор аԥсҟы зкыз
1982 шықәсазы, 34 шықәса зхыҵуаз Сергеи Багаԥшь далырхуеит апартиа Очамчыратәи араионтә Комитет актәи амаӡанаҟәгаҩс: Аԥсны иреиҳаӡоу араионқәа руак анапхгараҿы днанагоит.
Ари аҭыԥ аҟны Багаԥшь ихы иадиҵоз аҭакԥхықәрақәа дрылацәажәо, Ныгәзар Ашәба игәалаиршәеит хҭыск.
«Усҟантәи аамҭазы игәцаракны иацкалаԥшуан астанциақәа рҟны акыраамҭа игылаз авагонқәа. Ҽнак Очамчыра сааит, Багаԥшь дабаҟоу ҳәа санҵаа, авокзал аҟны дыҟоуп ҳәа сарҳәеит. Авокзал аҿы снеизар, Сергеи Уасил-иԥа аидара зқәу авагонқәа реицарҳәара дшаҿыз збеит».
Сергеи Багаԥшь лымкаала аџьаус пату ақәиҵон, даараӡа бзиа ибон ақыҭанхамҩатә техника (занааҭла Аԥсны аҩбатәи ахада — дагрономын — аред.). Аамҭа анимаз, иқыҭантәи игәылацәа гәахәарала дрыцхраауан аҽаҩраҭагалараҿы, атрактор дақәтәаны амхқәа дырхылон.
Иара лымкаала игәылацәа бзиа дырбон, лассы-лассы сасра изнеиуан, иаргьы урҭ гәыкала дырзыҟан, дарбанзаалак — дынхаҩума, дчынуаҩума, дхәыҷума-ддуума, рацәажәашьеи рызнеишьеи дақәшәон.
Аԥсны Аџьынџьтәылатә еибашьра аналага Сергеи Багаԥшь Аԥсны аминистрцәа Рхеилак ахантәаҩы актәи ихаҭыԥуаҩыс аус иуан. Раԥхьатәи амшқәа рзы Багаԥшь Аҟәа дыҟан, ауааԥсыра ақалақь ралгара азы ацхыраара ҟаиҵон.
Сергеи Багаԥшьи Мрагыларатәи афронт акомандаҟаҵаҩ Мераб Кьышьмариеи, Аԥсны аџьынџьтәылатә еибашьра ашықәсқәа 1992-93 шш. раан
Анаҩс дышьҭын Москваҟа, уаантәи абџьар аагареи, егьыс иаҭахыз ацхыраара аҟаҵареи дазкын.
Аибашьра ашьҭахь, 1995 шықәсазы, Аԥсны раԥхьатәи ахада Владислав Арӡынба иусԥҟала Сергеи Багаԥшь Аԥсны аԥыза-министр ихаҭыԥуаҩыс дҟаҵан, 1997-1999 шықәсқәа рзы аԥыза-министр имаҵура ныҟәигон. Усҟантәи аамҭазоуп, Аԥсны атәылауаа аибашьра ашьҭахь раԥхьаӡа акәны аулафахәы аиура ианалага, иара убасгьы Аԥсны абиуџьет анышьақәыргылаз.
Сергеи Багаԥшьи Аԥсны «ахьтәы» парламент адепутатцәеи
Аиҭанеиааирақәа раамҭа
Ҳаамҭазтәи Аԥсны аҭоурых аҿы аҳәынҭқарра ахада иалхрақәа раԥхьаӡа акәны имҩаԥысит 2004 шықәсазы, урҭ рҿы аиааира игеит Сергеи Багаԥшь — еиду аоппозициа акандидат. Аха алхрақәа реихшьалақәа Багаԥшь иоппонентцәа агәра рымгеит, Аԥсны аполитикатә еиҿагылара ишәарҭаз аҭагылазаашьа аҟынӡа инеихьан, уи иахҟьаны Сергеи Уасил-иԥа дазыразхеит алхрақәа реиҭамҩаԥгара. Анаҩс, 2005 шықәсазтәи алхрақәа рҿы Сергеи Багаԥшьи Рауль Ҳаџьымбеи еивагыланы иқәдыргылеит ркандидатурақәа. Убас, 2005 шықәса ажьырныҳәамзазы Багаԥшь далхын Аԥсны ахадас, Ҳаџьымба — ахада ихаҭыԥуаҩс.
Аԥсны Аҳәынҭқарра ахада иҭоубаура
Сергеи Багаԥшь Аԥсны анапхгара аназиуаз аамҭа, «аиҭанеиааиратә дипломатиа» ҳәа иашьҭоуп — усҟан ауп хыԥхьаӡара рацәала Аԥсныи егьырҭ атәылақәа жәпаки аиқәшаҳаҭрақәа анрыбжьарҵаз. Сергеи Уаси-иԥа убас инеиқәырццакны еиуеиԥшым атәылақәа дырҭаауан азы аԥсуаа рыбжьара лафны ирҳәон «Аԥсны ахада аамҭа кьаҿла Аԥсны даҭааит» ҳәа.
«Ауаҩы инаалара даараӡа изымариан, — иҳәоит Ныгәзар Ашәба, Сергеи Багаԥшь Аԥсны данахагылаз аамҭазы Жәлар Реизара хантәаҩыс иҟаз. — Сергеи Уасил-иԥеи Урыстәыла аминистрцәа аӡәырҩи ибзиаӡаз аизыҟазаашьақәа рыбжьан: раԥхьатәи аамҭазы рацәак дыздызымкылозгьы анаҩс ргәаанагара рыԥсахит, иҩызцәахо иалагеит. Иара ианакәызаалак ауаҩы дизааигәан, убри иҟазшьа иабзоураны иҟан азҵаарақәа Багаԥшь «аҭел асра» мацарала ииӡбоз. Лассы-лассы Багаԥшь иоуаз аихьӡарақәа иоппонентцәа «имшьҭа бзиоуп азоуп» ҳәа уи иақәырҵон, аха ишдыру еиԥш, аихьӡарақәа џьабаада изыҟалом».
Ныгәзар Ашәба игәаанагарала, Багаԥшь имҩаԥигоз «аиҭанеиааиратә политикеи», лассы-лассы Москва иаҭаареи иабзоураны, 2006 шықәса инаркны Аԥсны официалла афинанстә цхыраара аиуа иалагеит. Багаԥшь ибзианы еиликаауан, ашә уамысыр ахала ишымаатуа. Анаҩс, ашәқәа аатит: Урыстәыла Багаԥшь даараӡа пату иқәырҵо иалагеит.
Сергеи Багаԥшьи Урыстәыла аԥыза-министр Владимир Путини
Сергеи Багаԥшьи Урыстәыла адәныҟатәи аусқәа рминистр Сергеи Лаврови Аԥсны реиԥылара, мшаԥымза, 2011 шықәса
Сергеи Багаԥшьи Урыстәыла Ашәарҭадаратә Хеилак амаӡаныҟәгаҩ Борис Грызлови
Сергеи Багаԥшьи ҳаҭыр зқәу Аԥсны атәылауаҩ Константин Затулини, апкьаҭасратә турнир аҟны
Ҩымчыбжь рыла 70 интервиу
Сергеи Уасил-иԥа ианакәзаалак ажурналистцәа аинтервиу рыҭара мап ацәикуамызт, амассатә-информациатә хархәагақәа русзуҩцәа лымкаала дырзыҟан. Убри абзоуралагьы, Урыстәыла аганахьала Аԥсны ахьыԥшымра азхаҵара маҷк шагыз, аурыс прессаҟны Аԥсны иаиуит адгылара бзиа.
Багаԥшь аус ицуреи, апресса аусзуҩцәа дшырзыҟази атәы игәалаиршәоит ажурналист Алхас Ҷолокәуа, 2005-тәи ашықәс инаркны Аԥсны ахада иҟны иԥҵоу амассатә-информациатә коммуникациақәа рзы Аусбарҭа аиҳабы ихаҭыԥуаҩс аус зуаз: «Сергеи Уасил-иԥа ибзиаӡаны еиликаауан амассатә-информациатә хархәагақәа ҵакыс ирымоу. Еиҳараӡкгьы уи еилкаахеит, Аԥсны ахьыԥшымра азхаҵара аиура маҷк шагыз ажурналистцәа рганахьала ҳҳәынҭқарра азҿлымҳара ду анамаз. Аԥсны иаҭаауан ажурналистцәа Европеи Америкеи рҟынтәи, адунеи аҿы аҳаҭыр змоу ателехәаԥшрақәеи аҭыжьымҭақәеи рхаҭарнакцәа. 2008 шықәсазы Кәыдрытәи аиҩхааҟны имҩаԥысуаз ахҭысқәа раан, Сергеи Уасил-иԥа даараӡа деилахан, иааиԥмырҟьаӡакәа аруаа дырԥылон, хаҭала адҵақәа риҭон, арратә хәҭақәа дырҭаауан, адипломатцәа идикылон… Убас ишыҟазгьы иԥшаауан ажурналистцәа рԥыларазы аамҭа, избан акәзар ибзианы еиликаауан аинформациатә еибашьра аҵакы, арратә иааира еиԥш уигьы акыр шаҵанакуаз. Сара хаҭала исыԥхьаӡеит, ҩы-мчыбжь ирҭагӡаны Сергеи Уасил-иԥа 70 раҟара интервиу ажурналистцәа ишриҭаз».
Аԥсны ахада Сергеи Багаԥшь иусуратә ҭыԥ аҟны
Ахьыԥшымра азхаҵара иазкны азгәаҭарақәак
2008 шықәса, нанҳәамза 26 рзы Урыстәылатәи Афедерациа Аԥсны ахьыԥшымра азханаҵеит — Аԥсны жәлар зегьы рзы игәырӷьараз ари ахҭыс ҟалеит Сергеи Уасил-иԥа Аԥсны ахадас даныҟаз ашықәсқәа рзы.
Аԥсны ахьыԥшымра азхаҵара маҷк шагыз, еиҭеиҳәоит Ныгәзар Ашәба, Аԥсны аиҳабыра рнапаҿы иҟалеит аԥшыхәратә дыррақәа. Урҭ изларҳәоз ала, ақырҭцәа аҳәаа азаигәара рырмчқәа реизырҳара иаҿын, убасгьы агәҭынчымра узцәырнамгар залшомызт ақырҭуа бандиттә еиҿкаарақәа Кәыдрытәи аиҩхааҟны рыҟазаара.
«Дара (ақырҭқәа — аред.) гәҭакыс ирыман Аԥсны аиҩшара, Маҷара аӡиас ала аҳәаа алданы, анаҩс хыхьла Аҟәа абомбақәа ақәыжьра, — еиҭеиҳәоит Ашәба. —2008 шықәса нанҳәамзазы Аахыҵ Уаԥстәыла акәымкәа Аԥсны иақәлап ҳәа акәын. Уи зегьы анеилкааха, Багаԥшь еиқәырццакны Москваҟа дцо далагеит, иагьилшеит Аԥсны аҭышәныртәалаҩцәа рхыԥхьаӡара ҩ-нызқь рҟынтә, х-нызқьҩык рҟынӡа аизырҳара, иара убасгьы иааган аспецназ. Убасҟан ауп Хәаџьали, Арасаӡыхьи рыҟны аԥыԥшырҭақәа анаԥҵахагьы. Ажәакала, аҳәаақәа рӷәӷәан. Аԥсны аҽшарӷәӷәаз ақырҭцәа ианеилыркаа, ажәылара ахырхарҭа рыԥсахит».
2008 шықәсазы Сергеи Багаԥшь иҟаиҵаз адҵала Кәыдрытәи аиҩхаа ахы иақәиҭтәын, иҭарцәын, уи азы иара ианашьан Аԥсны Афырхаҵа ҳәа ахьӡ.
Ныгәзар Ашәба иажәақәа рыла, Кәыдры ахы ианақәиҭтәха ашьҭахь, Аԥсныи Аахыҵ Уаԥстәылеи рхадацәа Урыстәыла адәныҟатәи аусқәа рминистррахь ааԥхьара рыҭан. Уаҟа иҟаҵан ажәалагала Аԥсныи Аахыҵ Уаԥстәылеи Рконфедерациа аԥҵаразы, уи азхәыцразгьы ахадацәа аамҭа рыҭан.
«Сергеи игәалаҟазаара даара иҽеимызт, избан акәзар уи аҩыза ажәалагала ҳара иҳазҳадкыломызт, — игәалаиршәоит Ашәба. —Мчыбжьык ашьҭахь, Медведев (Дмитри Медведев — 2008-2012 шықәсқәа рзы Урыстәылатәи Афедерациа ахада — аред.) Шәача иԥсы ахьишьоз Сергеи Багаԥшьи Аахыҵ Уаԥстәыла ахада Едуард Какоитыи иҭаауеит. Медведев дразҵаауеит ирыӡбазеи ҳәа, Москва иҟарҵаз ажәадгала аганахьала. Сергеи Уасил-иԥа ус иҳәеит — Едуард Какоитыгьы уи дадгылеит, — ари аҩыза ажәалагала адкылара ҟалашьа амам ҳәа, мап анакәха дшазыхиоу Аҟәаҟа дхынҳәны Аԥсны ахада иуалԥшьақәа рааныжьра. Медведев иазгәеиҭеит, ари аҩыза аҭак дшазыԥшыз, иагьиҳәеит мчыбжьык ашьҭахь Урыстәыла аҩ-ҳәынҭқаррак рхьыԥшымрақәа шазханаҵо атәы».
Мшқәак рышьҭахь, Сергеи Багаԥшьи Аԥсны аиҳабыреи ааԥхьара рыҭан Москваҟа, Урыстәыла Апарламент аҩ-палатаки, Аҳәынҭқарратә думеи, Афедерациа Ахеилаки реилатәара ашҟа. Уаҟа зегьы еицҿакны ирыӡбеит Аԥсныи Аахыҵ-Уаԥстәылеи рхьыԥшымра разхаҵара.
Аахыҵ Уаԥстәыла ахада Едуард Кокоиты Аԥсны иаҭаара
«Ари гәырӷьара дуун, — игәалашәоит Ныгәзар Ашәба. Зегьы еицҿакны аӡбара анрыдыркылоз, уаҟа иаҟан Нхыҵ-Кавказынтәи ҳашьцәа, ҳаиҩызаратә республикақәа рхаҭарнакцәа. Зегь ҳацгәырӷьон, иҳадырныҳәалон. Исгәалашәоит, 85 шықәса зхыҵуаз, усҟантәи аамҭазы Аахыҵ Уаԥстәыла Жәлар Реизара ахантәаҩы Знаур Гассиев, агылара илымшеит, аха снапы нкыланы ус сеиҳәеит: «Анаџьалбеит, абри сахаанхаҵәҟьама?» ҳәа. Илаӷырӡқәагьы аауан».
Аԥсны ахада Сергеи Багаԥшь, Ахақәиҭра ашҭа, Нанҳәа 26, 2008 шықәса
Сергеи Багаԥшь атрибунахь дхалоит, Аԥсны ахьыԥшымра азхаҵара амш, 2008 шықәса, Нанҳәа 26
«Аԥсны иазеицәахашаз ахаангьы иҟазымҵоз»
2009 шықәса, ԥхынҷкәынмзазы Сергеи Уасил-иԥа аҩынтә раан Аԥсны ахадас далхын. 2010 шықәсазы Аԥсны аҳәынҭқарратә делегациа раԥхьаӡа акәны официалла ирҭааит Аԥсны ахьыԥшымра азхазҵаз егьырҭ аҳәынҭқаррақәа — Венесуелеи Никарагуеи.
2011 шықәсазы аԥсуа диаспора иҟанаҵаз ааԥхьарала, Сергеи Уасил-иԥа Багаԥшь даҭаауеит Ҭырқәтәыла. Уи аамҭазы Багаԥшь агәамбзиара иоухьан... Аамҭак ашьҭахь, аҳақьымцәа идырҵабыргит Аԥсны ахада ирыԥҳақәа акьыба чымазара шрымаз.
2011 шықәса лаҵарамзазы Сергеи Багаԥшь Москва аоперациа изыҟарҵоит, уи ашьҭахь акома дҭахан, уаҳа дагьзалымҵит.
«Зегьы дреиӷьын ҳәа сҳәар сҭахӡам, зегь реиԥш иаргьы зны-зынла агхақәа ихьлон, — иҳәоит Ныгәзар Ашәба. — Аха усҟан ҳҳәынҭқарра ашьапы ақәгылара ианалагоз аамҭоуп, иаҳзымдыруазгьы рацәан. Иҟалап, усқәак еиҳагьы еиӷьны рыҟаҵара алшоны иҟазҭгьы, аха сара хьаҳәа-ԥаҳәада исҳәар сылшоит, идырны, Аԥсны иаԥырхагахашаз, иазеицәахашаз ахаангьы ишыҟаимҵоз».
Сынтәатәи ашықәс Сергеи Уасил-иԥа изы ииубилеитәуп: иԥсы ҭазҭгьы ихыҵуазаарын 70 шықәса. Ари арыцхә иазкны атәылаҿы имҩаԥысуеит еиуеиԥшым агәалашәаратә усмҩаԥгатәқәа.
Аиубилеи амҩаԥгаразы иаԥҵаз акомиссиа иалахәу Ныгәзар Ашәба иажәақәа рыла, аусмҩаԥгатәқәа рхыԥхьаӡараҿы иарбоуп аҭҵаарадырра-практикатә конференциа, уаҟа Аԥсны аҩбатәи ахада Сергеи Багаԥшь дзыхьӡаз аусқәеи, аихьӡарақәеи зегьы инарҭбааны иаарԥшхоит.
Сергеи Багаԥшьи иҭаацәареи
Сергеи Уасил-иԥа имоҭацәа
Абри ахҭыс иазку афотолента ахәаԥшра
Агазеҭ «Аԥсны» 100-шықәса ахыҵит: раԥхьатәи аԥсуа газеҭ агәҭыхақәа – аханатәи иахьеи
Аҭоурых иаазыркьаҿны
Шәышықәса раԥхьа, 1919 шықәса жәабран 27 рзы иҭыҵит раԥхьатәи аԥсуа агазеҭ «Аԥсны». Ари амш ԥхьаӡоуп Аԥсны амассатә-информациатә хархәагақәа русзуҩцәа ирымшны. Алегендартә газеҭ аиубилеи аҽны, АААК иазнархиеит аҭыжьымҭа аҭоурыхи иахьатәи амши ирызку аочерк.
Агазеҭ «Аԥсны» аиубилеитә номер аҟынгьы шәышықәса раԥхьа ишыҟаз еиԥшҵәҟьа Аԥсны имҩаԥысуа ихадароу ахҭысқәа аарԥшуп. Усҟан еиԥшгьы, иахьа агазеҭ адаҟьақәа ирнылоит аԥсуа жәлар зыргәамҵуа азҵаарақәа, имҩаԥысыз аиԥыларақәеи, урҭ рҟны ирыдыркылаз аӡбарақәеи зныԥшуа ажәабжьқәа. Амала ари аномер аҟны зегь реиҳа акрызҵазкуа — агазеҭ аҭоурых иазкны ианылаз аматериал оуп. Агазеҭ «Аԥсны» епохоуп, аԥсуа журналистикеи алитературеи ирхыҵхырҭоуп.
Ашьаҭакра
1906 шықәсазы жәлар рырҵаҩы Андреи Ҷоҷуа аиҳабырахь аҳәара ҟаиҵеит аԥсуа бызшәала агазеҭ аҭыҵразы алшара аԥырҵарц. Усҟантәи ашықәсқәа рзы, Аԥсны Қырҭтәыла анапаҿы ианыҟаз, уи аҩыза аҟалашьа ухаҿы иузаагомызт, урҭ аамҭақәа рзы аԥсуа цәа зхоу зегьы шьаҭанкыла ирхәаҽуан. Иџьашьатәым,Ҷоҷуа иҟаиҵаз аҳәара анагӡарагьы Тифлис (Тбилиси — аред.) азин ахьыҟанамҵаз.
Андреи Ҷоҷуеи Уасил Маани
Агазеҭ аԥҵара алыршахеит 13 шықәса рышьҭахь, уи рылдыршеит Аԥсны Жәлар Рсовет (аҭыԥантәи анапхгараҭаратә усбарҭа, абҵарамза 8, 1917 шықәсазы аԥсуа жлар реизара ду ҿы иаԥҵан — аред.), алахәцәа: Самсон Ҷанба (аԥсуа рккаҩы, апрозаик, адраматург, апоет, апублицист, ауаажәларатәи аҳәынҭқарратәи аусзуҩы — аред.), Михаил Цагуриа (апрофессор, иналукааша ауаажәларратәи аҳәынҭқарратәи аусзуҩы — аред.), Дмитри Аланиа (ауаажәларратәи аҳәынҭқарратәи аусзуҩы, арркаҩы, апублицист — аред.) убасгьы егьырҭ аԥсуа интеллигенциа ахаҭарнакцәа.
Ҷанба Самсон Иаков-иԥа
Цагуриа Михаил Константин-иԥа
Аҭоурыхтә ҭҵаарадыррақәа рдоктор Аслан Аҩӡба игәаанагарала, иахьагьы имаӡоуп, Гәлиеи иара иҩызцәеи изларылшаз ақырҭуа еиҳабыра рҟны агазеҭ аҭыҵразы азин рымхра.
«Уи аамҭа — аԥсуа жәлар азин анрымамыз аамҭоуп, ақырҭуа меншевикцәа ирҳәоз ишырҳәоз иҟалар акәын. Убас аҭагылазаашьа шыҟазгьы, уамашәа иубаратәы, аԥсуа газеҭ аҭыҵразы азин аиура алыршахеит. Ҳәарада, аполитикатә газеҭ аҭыжьра аӡәгьы далацәажәомызт, азин ҟаҵан арркаратә ус мацара амҩаԥгаразы», — ҳәа иԥхьаӡоит Аҩӡба.
Ишыҟазаалакгьы, 1919 шықәса, жәабран 27 рзы иҭыҵуеит, ԥсышәа мацарала еиқәыршәаз раԥхьатәи аԥсуа газеҭ «Аԥсны», убри амш инаркны агазеҭ еиԥҟьарада иҭыҵуа иалагоит.
Агазеҭ раԥхьатәи аномер ианылеит Дырмит Гәлиа игәырӷьаратә ажәақәа, раԥхьатәи аԥсуа газеҭ аҭыҵра иазкны. Иара иҩуан уажәшьҭа аԥсышәала ажәабжьқәа рыԥхьаразы алшара шыҟалаз атәы, агазеҭ жәлар рҿахәы зҳәо акакәны ишышьақәгыло. Ари, ҳәарада, иааира дуун.
Усҟан зхыԥхьаӡара рацәамхацыз аԥсуа интеллигенциа агазеҭ аҭыҵра иадгылеит, реиҳараҩыкгьы уи авторцәас иҟалеит.
Агазеҭ «Аԥсны» раԥхьатәи аномер, 1919 шықәса
Избан аиааира?
Раԥхьатәи ашықәсқәа рзы агазеҭ ианылоз аматериалқәа рыҭҵараан иумбар залшом, уи адаҟьақәа рҿы ишышьҭырхуаз аполитика атемагьы, иара убас ақырҭуа еиҳабыра иаҿагылоз аматериалқәа маҷмызт, аха зегь реиҳа ихадароу — агазеҭ аҟны Аԥсны ахьыԥшымра иазкыз атемақәа шьҭыхын. Еилкаауп, ақырҭуа еиҳабыра иргәамԥхоз материалқәак анкьыԥхьхоз, урҭ аамҭа-аамҭала «рыла хырҩон», ирымбозшәа ҟарҵон.
Аслан Аҩӡба игәаанагарала, ақырҭуа еиҳабыра уи аҩыза рхымҩаԥгашьа аҵаҵӷәқәа аарԥшуп абарҭ афактқәа рыла. Раԥхьаӡа иргыланы, аҵарауаҩ ишиԥхьаӡо ала, усҟантәи аамҭазы аменшевиктә Қарҭтәыла иаҿагылоз аԥсуа интеллигенциа ахаҭарнакцәа реиҳараҩык ҭакын, инханы иҟаз ракәзар, аиҳабыра ргәаанагарала, урҭ рзыҟазаашьа арцәгьара аԥсамызт, насгьы еилыркаауан, аӡә даанмыжькәа зегь шузҭамкуаз. Уи «политика прианика» ҳәа изышьҭоу оуп. Уи адагьы, ақырҭуа еиҳабыра ирҭахын адемократиатә принципқәа ирыдгылозшәа ддырбарц.
Акрызҵазкуаз фактын агазеҭ аԥсышәала иахьҭыҵуаз: ирласны акьыԥхь ахь инашьҭу аматериалқәа аиҳабыра агәаҭара иахьӡомызт.
«Агазеҭ аԥҵара Аԥсны азы акрызҵазкуа хҭыс дууп, избан акәзар иароуп аԥсуа жәлар рырккаратә усураҿы ихадоу ароль назыгӡаз. Аԥсуа ҩыра азы ари хәы змаӡам лагаланы иҟалеит», — ҳәа иԥхьаӡоит Аслан Аҩӡба.
Аԥсуа журналистика адебиут
Агазеҭ раԥхьатәи аҭыжьымҭақәа рҟны аредактор иаҳасабала иарбан «аредакторцәа ргәыԥ», анаҩс ҩыџьа-хҩык ауаа. Аха ихадоу аусқәа зегьы назыгӡоз аԥсуа литература ашьаҭаркҩы Дырмит Гәлиа иакәын. Иара иоуп агазеҭ азы аинформациа еидызкылоз, акьыԥхь збараны иҟаз ажәабжьқәа шьақәзырӷәӷәоз, автор ҿыцқәа зыԥшаауаз.
Дырмит Гәлиеи ашәҟәыҩҩцәа ҿарацәеи
«Агазеҭ аҭыҵра ианалага аамҭазы Дырмит Гәлиа аус иуан Аҟәатәи арҵаҩратә семинариа аҟны, — еиҭеиҳәоит Гәлиа ихьӡ зху Аԥсуаҭҵааратә институт алитература аҟәша ихадоу аҭҵаарадырратә усзуҩы Уасил Аҩӡба. —Лассы-лассы агазеҭ аҟны икьыԥхьларц азы иадиԥхьалон иҵаҩцәа. Иаҳҳәар ҳалшоит, аԥсуа литература аклассикцәа аӡәырҩы раԥхьатәи рҩымҭақәа агазеҭ «Аԥсны» адаҟьақәа рҿоуп иахьцәырҵыз ҳәа».
Уасил Аҩӡба иазгәеиҭоит, агазеҭ «Аԥсны» адаҟьақәа рҟны ишцәырҵыз хыԥхьаӡара рацәала ауаа, анаҩс алитературеи ажурналистике аҟны зхы бзианы иаазырԥшыз. Иара иажәақәа рыла, уаҟа икьыԥхьуан иналукааша Аԥсны ауаажәларратәи аполитикатәи аусзуҩцәа.
«Иҟоуп Нетор Лакоба иазгәаҭакгьы, — еиҭеиҳәоит Аҩӡба. — Ҵабыргыла иуҳәозар, уи фольклортә текступ, Лыхны инхоз абырг иажәақәа рыла ианиҵеит. Иахьазгьы, уи азгәаҭа иану ажәақәа зегь узеиҭагом, урҭ рҵакы макьаназы еилкаам. Иара убасгьы агазеҭ адаҟьақәа ирнылахьан Уасил Лакоба (аԥсуа револиуционер, амилаҭтә-хақәиҭратә еидгыла «Кьараз» аԥҵаҩы — аред.) истатиақәагьы».
Нестори Уасили Лакәараа «Кьаразаа» ргәыԥ иаланы, 1918 шықәса
Лакәаара рҭаацәаратә архив
Усҟангьы иахьагьы иактуалтәу: ахатәы бызшәа аиқәырхара азҵаара
Раԥхьатәи аԥсуа газеҭ ишьҭнахуаз атематика уалацәажәозар, иубартә иҟоуп аҵареи, арккареи, амилаҭтә школқәеи, ахатәы бызшәа аиқәырхареи, уи арҿиареи уҳәа реиԥш иҟаз азҵаарақәа ес-номер аҭыԥ рацәаны ишырзалхыз.
Иахьазы актуалра зҵоу ахатәы бызшәа аиқәырхара апроблема шәышықәса раԥхьагьы иқәгылан. Уи дыршаҳаҭуеит агазеҭ «Аԥсны» аредактор хада Дырмит Гәлиа хкы рацәала истатиақәа: абызшәа апроблема иазкны иҩхьан 15 инареиҳаны астатиақәа.
Иара иҩуан: «Ҳарҭ аԥсуаа ҳбызшәа пату ақәаҳҵом, уи арҿиара ҳашьҭам. Џьоукы абызшәа аиқәырхара ацымхәрас ус рҳәоит: изаҳҭахузеи абызшәа, иаҳнаҭои... Нас, абри аҩыза аҭагылазаашьаҟны абызшәа зыҿиома? Абызшәагьы зынӡа иӡыр ҟамлои?».
«Ҳара ҳаамҭа» ҳәа хьӡыс измаз Дырмит Гәлиа истатиа кьыԥхьын 1919 шықәсазы агазет «Аԥсны» 33, 34 аномерқәа рҟны. Уаҟа Гәлиа далацәажәоит аԥсуа бызшәа аҿиара шхымԥадатәиу, уи аус иацу ауадаҩрақәагьы азгәаҭаны. Гәлиа игәаанагарала, ажәытәӡан аԥсуаа хыԥхьаӡарала ирацәаз милаҭын, рхатәы аҳцәа рыман, аха аҩыра ахьрымамыз иахҟьаны рбызшәа аҿиараҿы иаҵахон. Убри аҟнытә аԥсуаа атәым бызшәақәа рҵон, иара убас атәым милаҭқәагьы рыҽрыладырӡуан ҳәа.
Агазеҭ «Аԥсны», № 33, 1919 шықәса
Даараӡа аинтерес аҵоуп даҽа гәаанагаракгьы. Афилологиатә ҭҵаарадыррақәа рдоктор, М. Горки ихьӡ зху Адунеизегьтәи алитературатә институт аҟны Урыстәылатәи Афедерациаҿы инхо ажәларқәеи Ихьыԥшым Атәылақәа Реилазаара ажәларқәеи рлитература аҟәша ихадоу аҭҵаарадырратә усзуҩы Виачеслав Бигәаа ишиԥхьаӡо ала, Дырмит Гәлиа абызшәа апроблема идырны еиҳагьы ирҵаруан, иџьынџьуаа рҟынӡа инеигарц, идирҳарц абызшәа агәҭасра атрагеди ду ахылҿиаар шалшо.
«Ажәлар рхыԥхьаӡара агхара абызшәа иахароуп ҳәа сыҟам; иаҳгәалаҳаршәап XIX-тәи ашәышықәсазы атәыла ҭазырцәыз Кавказтәи аибашьра. Сара сгәаанагарала, ари апроблема Дырмит Гәлиа ирҵаруан, ижәлар рхатә бызшәала аҵараҵарахьы рхы ирхарц азы, аԥсуаа џьоукы-џьоукы ирҟазшьаз рбызшәа атәамбара аԥихырц азы», - иҳәоит Бигәаа.
Рыцҳарас иҟалаз, аԥсуа бызшәа аиқәырхара азҵаара иахьагьы ишыҟац иаанхоит: аԥсуа бызшәа «аӡра» иаҿуп. Агазеҭ «Аԥсны» ҳара ҳамшқәа рзгьы ари апроблема инарҭбааны иалацәажәоит.
Аицәажәареи азҵаарақәа рыӡбареи алзыршоз
Агазеҭ «Аԥсны» адаҟьақәа рҿы иҷыдоу аҭыԥ ааннакылон аполитика, лымкаала Аԥсны ахьыԥшымра иазкыз астатиақәа. Ҳәарада, агазеҭ аҟны зыстатиақәа ркьыԥхьуаз аԥсуа интеллигенциа ахаҭарнакцәа зегьы Рыԥсадгьыл хьыԥшымны ирбон, аха абри азҵаараҿы доусы рхатә азнеишьа рыман. Иҟалалон ари атема акәша-мыкәша аимак-аиҿакқәагьы анцәырҵуаз.
Акырынтә Аԥсны аполитикатә ҭагылазаашьа иазкны агазеҭ «Аԥсны» адаҟьақәа рҟны игәаанагара иҩхьан Самон Ҷанба. 1919 шықәса, мшаԥымзазы иҭыҵыз аномерқәа руак аҟны Ҷанба абас иҩуан: «Уажәшьҭа ақырҭқәа аҳәынҭқарра аргылара иашьҭалеит. Апартиақәа зегьы, амилаҭтә-демократиатәгьы уахь иналаҵаны, ҩба-ҳԥа рыда, еидгыланы уи азҵаара рҽазыркит. Адгьыли ауааԥсыреи рыда аҳәынҭқарра зышьақәгылом, убри азы ақырҭқәа рҳәаақәа дырҭбаауа иалагеит. Ҳәарада, ари аҭыгылазаашьаҟны Аԥсны ашәарҭара иҭагылоуп. Аха Аԥсны рнапаҿы аагара шԥарылшари? Мчыла уи аҟаҵара уадаҩхоит, гызмалрак аԥшьырымгар».
Ари аматериал хыркәшо Ҷанба иазгәеиҭон: «Қарҭтәылатәи Ареспублика аԥҵара ҳадгылоит, ақырҭқәа рыхҳәаақәҵаразы иҟарҵо ашьаҿақәа рыдаҳныҳәалоит; аха ҳара ҳахгьы уи еиҵамкәа пату ақәаҳҵоит, ражәа ԥшӡақәа ирныԥшуеит рхықәкы хада — Аԥсны рнапаҿы аагара рҭахуп. Убри азоуп ҳзырҿагылоугьы».
Самсон Ҷанба идагьы аԥсуа интеллигенциа ахаҭарнакцәа аӡәырҩы агазет «Аԥсны» ақәгыларазы ихадоу ҭыԥс иԥхьаӡаны, ари азҵаара аганахьала ирымоу ргәаанагарақәеи рпозициеи аадырԥшуан, аилацәажәарақәа ирылахәын, азҵаара аӡбашьа амҩақәа рыԥшаауан.
Ҳџьынџьуаа рҭоурыхтә ԥсадгьыл ахь рырхынҳәра атема
XIX-тәи ашәышықәсазы мчала зтәыла иахгаз аԥсуаа рҭоурыхтә ԥсадгьыл ашҟа рырхынҳәра — агазеҭ «Аԥсны» ззааҭгылоз ихадоу атемақәа ируакуп. Виачеслав Бигәаа игәаанагарала, ауаажәларратә усзуҩцәеи ашәҟәыҩҩцәеи ибзиаӡаны еилыркаауан 60-70-тәи ашықәсқәа рзы ( XIX-тәи ашәышықәса) еиҳараҩык аԥсуаа мчыла Ҭырқәтәылаҟа рахгара иахҟьаны Аԥсны шкәадахаз. «Ирылшоз зегь ҟарҵон ари аҭагылазаашьа аԥсахразы, ахҵәацәа рыхәҭак иадымхаргьы рырхынҳәразы», — иҩуеит Бигәаа.
1920 шықәса, нанҳәа 28 рзы агазеҭ «Аԥсны» адаҟьақәа ирнылаз зыхьӡ шьақәыргылам автор истатиаҟны ус аҳәон: «Ҳара, Аԥсны иҟоу аԥсуаа ҳзы, ихьаау зҵаароуп ҳџьынџьуаа реиҳарак рҭоурыхтә ԥсадгьыл иахьацәыхараӡоу, Ҭырқәтәыла иахьыҟоу. Уажәраанӡа уи ҳалацәажәомызт, уи азҵаара аӡбара шҳалымшо еилкааны».
Виачеслав Бигәаа ари ацитата анализ азуа иазгәеиҭоит, аԥсуаа мчылатәи рахгара иацхраауаз Урыстәылатәи Аимпериаҟны усҟан иаԥыз ахатәымчра иахҟьаны, ахҵәацәа рҭоурыхтә ԥсадгьыл ахь рырхынҳәра ухаҿы иузаамгоз акы акәны иҟан ҳәа. XIX-тәи ашәышықәса анҵәамҭа инаркны, зыԥсадгьыл ахь ахынҳәра зылшаз даараӡа имаҷын, урҭ рхыԥхьаӡараҿы иҟан Дырмит Гәлиа иҭаацәарагьы.
1920 шықәсазы агазеҭ «Аԥсны» адаҟьақәа рҿы икьыԥхьыз астатиа «Амҳаџьырцәа рус азы Акомитет» аҟны Дырмит Гәлиа иҩуан аԥсуаа рҭоурыхтә ԥсадгьыл ахь Ҭырқәтәылантәи рыхынҳәраҿы ацхыраара рызҭаша «Аеммиграциатә комитет» аԥҵара шахәҭоу. Гәлиа иԥхьаӡон, иахыгаз рзы адгьылқәа аанкылатәуп ҳәа, насгьы урҭ рырхынҳәразы аԥара аидкылара иазкызаауа ауаа шалхтәу иҳәон. Гәлиа иазгәеиҭон иара убас аԥсуа ҭаацәарақәа рырхынҳәра еитап-етапла, зныкала 10 мамзар 20 ҭаацәара рыла ишьақәыргылатәуп ҳәа. Абарҭ ахшыҩҵакқәа еизгоуп истатиа «Даҽазныкгьы амҳаџьырцәа рыпроблема иазкны» ҳәа хьӡыс измоу аҟны.
Еиқәырхаз аҭоурых
Иҵару атемақәа згәамԥхоз шыҟазгьы, аԥсуа интеллигенциа ахаҭарнакцәеи ауаажәларратә усзуҩцәеи агазеҭ «Аԥсны» адаҟьақәа рҿы еиԥмырҟьаӡакәа иқәгылон — ркалам иҵыҵуан азгәаҭақәа инадыркны астатиа дуқәа рҟынӡа.
2006 шықәсазы Аҟәа иҭрыжьит агазеҭ «Аԥсны» еиқәхаз аномерқәа зегьы знылаз аизга.
Ари аҭыжьымҭа, ҳәарада, агазеҭ аиаӡӡара аҟнытә еиқәнархеит ҳәа иҩуеит аҵарауаҩ Виачеслав Бигәаа. Еиқәханы иҟаз агазеҭ «Аԥсны» аномерқәа реиҳарак ажәын, урҭ рыхәҭак ауаа рхатә архивқәа рҿы иҟан. Убри зегьы иахҟьаны иахьатәи аԥхьаҩцәеи аҵарауааи ирымамызт алшара агазеҭ ԥыхьатәи аномерқәа рыхәаԥшра, рыҭҵаара.
Аизга иаҵанакыз апериод азы иҭыҵыз агазеҭ 85 номер рҟынтә ԥшь-номерк рыда зегь анылеит. Иагыз аномерқәа акыраамҭа ирышьҭан — Қарҭ, Москва, Петербург, аха џьаргьы ирзымԥшааит. Бигәаа игәаанагарала Аԥснытәи Аҳәынҭқарратә архиви, Д. Гәлиа ихьӡ зху Аԥсуа бызшәеи, алитературеи аҭоурыхи ринститут афонди рҟны иҟазар ауан. Аха Аԥсны жәлар рџьынџьтәылатә еибашьраан Аҟәа ақырҭқәа рнапаҿы ианыҟаз аамҭазы, аҭҵааратә центрқәа аҩбагьы рархивқәа шьаҭанкыла иблын.
«Аԥсны» аиҭаира
Аизга «Агазеҭ «Аԥсны» 1919-1921» ацәа
Еиқәырхоу агазеҭ «Аԥсны» аномерқәа рахьтә аҵыхәтәантәи ҭыҵит 1921 шықәса жәабран мзазы.
Хәыжәкыра 4, 1921 шықәсазы Аԥсны Асовет мчра шьақәырӷәӷәан, уи ҳәарада, агазеҭгьы ианыԥшит. Агазеҭ ахьӡ «Аԥсны ҟаԥшь» ҳәа иԥсахын. Аексперт Уасил Аҩӡба ишазгәеиҭо ала, агазеҭ ахьӡ инашьҭаргыланы иԥсахын иара аидеологиагьы, уажәшьҭарнахыс уи партиатә газеҭхеит. Аҵарауаҩ иазгәеиҭоит агазеҭ «Аԥсны ҟаԥшь» еснагь аамҭак иақәыршәаны иҭыҵуамызт ҳәа. Аҳәынҭқарратә архивқәа рҿы иҵәаху 50-тәи ашықәсқәа рҟынӡа иҭыҵуаз аномерқәа даараӡа имаҷуп.
Агазеҭ «Аԥсны» ҳәа ахьӡ азыхынҳәит 1991 шықәсазы, уи аамҭа инаркны еиԥмырҟьаӡакәагьы иҭыҵуеит. Иахьазы агазеҭ редактор хадас дамоуп Енвер Ажьиба.
«Иҳалшо зегь ҟаҳҵоит Аԥсны жәлар рпоет Дырмит Гәлиеи, иналукааша аԥсуа интеллигенциа ахаҭарнакцәеи шәышықәса раԥхьаҟа иаԥырҵаз атрадициақәа рыцҵаразы. Шәышықәса раԥхьа ишҭыҵуаз еиԥш, иахьагьы агазеҭ еиқәыршәоуп ԥшь-цәаҳәак рыла. Агазеҭ адаҟьақәа ирнылоит Аԥсны имҩаԥысуа ахҭысқәеи, аҭоурыхтәи, аполитикатәи, аекономикатәи материалқәа, иара убасгьы иналукааша ауаа рыӡбахә еиҭаҳҳәоит», – иҳәеит «Аԥсны» аредактор хада.
Ажьиба иажәақәа рыла, иахьазы агазеҭ аҿаԥхьа иқәгылоу проблемоуп аофициалтә саит аҟамзаара.
«Ахатә саит ада иахьатәи аамҭазы амассатә-информациатә хархәага зыҟалом. Ҳгәыӷуеит, хара имгакәа ари азҵаара аӡбара ҳалшап», – ҳәа азгәеиҭеит иара.
Иахьазы агазеҭ ҭыҵуеит мчыбжьык ахь ҩынтә, зықь цыра атираж аманы. Иналукааша аԥсуа милаҭ ахаҭарнакцәа ахьықәгылоз, акыр иззықәԥахьаз алегендартә газеҭ «Аԥсны» аамҭа иагәылганы иаҳзаанагеит абиԥарақәа рҭоурых, ауадаҩрақәа ириааины, иахьагьы аԥхьаҩ имаҵ ауеит.
Агазеҭ «Аԥсны ҟаԥшь», 1929 шықәса / агазеҭ «Аԥсны», жәабран 26, 1999 шықәса
Аконкурс "Орфеи" аҟны АААК аҳамҭа иаԥсахаз Саида Азизова Анри Гәымба ицхыраарала ашәа ҿыц ҭалыҩуеит
Авокалтә конкурс «Орфеи» алахәҩы Саида Азизовеи аԥсуа композитор Анри Гәымбеи еиԥылеит аԥсуа ашәа ҿыц астудиаҿы аҭаҩра рҽазыҟарҵарц.
Авокалтә конкурс «Орфеи» аҟны аԥсышәала иреиӷьны ашәа анагӡаразы Адунеизегьтәи аԥсуа-абаза конгресс аҳамҭа ҷыда иаԥсахаз ашәаҳәаҩ қәыԥш Саида Азизова аԥсуа композитор Анри Гәымба диԥылеит аҩаша, жәабран 26 рзы. Хара имгакәа урҭ аҩыџьа астудиаҿы ашәа ҿыц ҭарыҩраны иҟоуп.
Акомпозитор, амузыкант Анри Гәымба ашәаҳәаҩ қәыԥш лыбжьы дазыӡырҩын, лбаҩхатәра деигәырӷьеит.
«Ашәа аԥҵара салагахьан, аха аҵыхәтәанӡа изеиԥшрахашаз сыздыруамызт, убри аҟнытә ҳаибадырра сазыԥшын. Саида абаҩхатәра лылоуп, уи иахьа избеит: авокалтә аппарат, адикциа, атембр – абри зегьы азыӡырҩцәа хнамхыр залшом. «Лмузыкатә ҟазшьа» зеиԥшраз збеит. Сгәанала, иҭаҳаҩраны иҟоу ашәа угәалашәараҿы инхо акәхоит, лықәрагьы ианаалоит», – ҳәа азгәеиҭеит акомпозитор.
Саида лакәзар, еиҭалҳәеит иахьа ишынаӡаз анкьатәи лыгәҭакы – ипрофессионалтәу абыжьҭаҩратә студиа аҭаара.
«Астудиаҿы саннеи сгәы ҭыԥаны ицон. Азныказы зынӡа ашәаҳәашьа сзымдыруазшәа сгәы иабеит, аха нас сҽааизызган ашәа сҳәеит, ацәанырра ссирқәа соуит. Аконгресс даара иҭабуп ҳәа азысҳәарц сҭахуп абас иҟоу аҳамҭа ахьсанаршьаз азы. Сгәы иаанагоит, ҳвокалтә конкурс иалахәыз зегьы сҭыԥан иҟазарц ргәы азыҳәарын ҳәа», –азгәалҭеит ашәаҳәаҩ қәыԥш.
Анри Гәымбеи Саида Азизовеи аԥсышәала ашәа ҿыц ҭарыҩуеит
Саида диит, илызҳаит Очамчыра ақалақь аҟны. Уажәы аҵара лҵоит 10-тәи акласс аҿы. Лҭаацәараҿы ашәаҳәара иаҿу аӡәгьы дыҟаӡам, ларгьы уажәаԥхьа профессионалтә ҟазшьала авокал аус адылуломызт.
«Амузыкатә ҵара сымаӡам. Аха схәыҷаахыс ашәаҳәара бзиа избон. Ателербага аҿаԥхьа ашәа сҳәон. Атекстқәа ирласны исҵоит. Ааи, ашәаҳәара сгәаԥхоит, аха саԥхьаҟа ахирург изанааҭ алсхырц сгәы иҭоуп, Урыстәыла аҵара ҵаны сықалақь гәакьа Очамчыраҟа сааны, ара сынхаларц, аус зуларц сҭахуп», – ҳәа еиҭалҳәеит Саида.
АААК Аҳәса рхеилакқәа рнапхгаҩы Гета Арӡынԥҳа иазгәалҭеит апроект «Орфеи» ииашаҵәҟьаны ажәлар ирызку проектхеит ҳәа, уи азҿлымҳара ду аиуит Очамчыра араион аҟнеиԥш атәыла зегьы аҟынгьы.
«Орфеи» – ҿырԥшы бзиоуп, ауаа рҿаԥҳьа иқәдыргылаз ахыдҵа қәҿиарала ишынарыгӡо узырбо. Апроект алахәцәа раԥхьаӡа акәны асценахь ицәырҵит, уаанӡа ашәаҳәара рнапы алакымызт. Иаҳҳәап, Саида Азизова лакәзаргьы раԥхьаӡа акәны апрофессионалтә студиа данаҭаа иахьоуп. Аконгресс иалшеит лара лхәыҷтәы гәаҳәара анагӡара. Абас иҟоу ахықәкы лашақәа рзоуп абри апроект адгылара заҳҭазгьы», –лҳәеит Арӡынԥҳа.
«Орфеи» – Очамчыра араион имҩаԥысуа музыкатә конкурсуп. Уи иалахәуп Очамчыра араион аҟнытә абаҩхатәра злоу ахәыҷқәа, урҭ реиҳараҩык раԥхьаӡа акәны амикрофон ахьыркыз аконкурс аҟноуп. Авокалтә проект «Орфеи» иреиӷьӡоу ашәаҳәаҩ ҳәа ахьӡ аиуразы еицлабуеит жәибжьҩык, урҭ дрылоуп Саида Азизовагьы – зегьы иреиӷьны аԥсышәала ашәа зҳәаз ҳәа АААК иҷыдоу аҳамҭа занашьоу. Мшаԥымзазы имҩаԥысуеит аконкурс афинал, уаҟа еилкаахоит аиааира згаз ихьӡ.
Сергеи Багаԥшь исахьа акамера аблақәа рыла: Аԥсны аҩбатәи ахада 70-шықәса ихыҵра иазкны
Ар Рԥыза Аԥсны Аҳәынҭқарра арбџьармчқәа рҽазыҟаҵарақәа раан
Сергеи Багаԥшьи Аԥсны атәылахьчара аминистр Мераб Кьышьмариеи Аԥсны арратә мчқәа рҽазыҟаҵараҿы
Сергеи Багаԥшьи Аԥсны раԥхьатәи ахада Владислави Арӡынбеи
Аԥсны ахада актәи акласс аҵаҩцәа рзы инапынҵа
Сергеи Багаԥшьи аиереи Виссариони (Аԥлиа)
Сергеи Багаԥшьи ауаажәларратә еиҿкаара «Аԥсны Ҿа» ахаҭарнакцәеи
Сергеи Багаԥшь наунагӡа иԥсадгьыл аҭоурых аҿы даанхоит Аԥсны ахьыԥшымра азхаҵара зхааны иҟалаз атәыла ахада иакәны. Хәажәкыра 4 рзы Аԥсны аҩбатәи ахада ихыҵуазаарын 70 шықәса.
Абри атәы еиҳа инарҭбааны
«Аҟәышра — ламысла еиҵарԥхьоу хшыҩуп»
Фазиль Искандер: Чагьамтәи аҟәыш
Апоет, ашәҟәыҩҩы, афилософ, џьашьахәыла ажәа иазҟазаз, зафоризмқәа узыршанхоз. Ақәра бзиа нызҵаз, зыԥсҭазаара лашаз, аҵыхәтәанынӡа игәы ззыбылуаз аус знапы алакыз, ажәлари аиҳабыреи рыбзиабара иаԥсахаз – ари аҩыза анасыԥ, ҳәара аҭахума, алитераторцәа зегьы рылахь ианым. Ишәҟәқәа бызшәарацәала еиҭагоуп, иахьагьы урҭ рҭыжьра иаҿуп. «Акырӡа Аԥсны иазышәаҳәахьоу урыс шәҟәыҩҩны схы сыԥхьаӡоит» ҳәа ихазы иҳәахьан Фазиль Искандер.
Иҩымҭақәа рфырхацәа хадақәа Аԥсны иузаҟәымҭхуа иадҳәалоуп, иаҳҳәап еицырдыруа Сандро иоума, мамзар аҷкәын хәыҷы Чықь иоума, насгьы урҭ злахәу ахҭысқәа зегьы араҟоуп иахьымҩаԥысуа.
Фазиль Искандери (агәҭаны) иашьеи, иаҳәшьеи, 1930-тәи ашықәсқәа
Искандераа рҭаацәаратә архив
Искандераа рыҩны аҭӡамц икыду аҭаацәаратә фотосахьақәа руак, Аҟәа
Диит Фазиль Искандер Аҟәа ақалақь, 1929 шықәса, хәыжәкырамза 6 рзы. Иабду Ибрагим Искандер аџьам хылҵшьҭра змаз малуаҩын. Иара иоуп Аҟәа ақалақь аҟны раԥхьаӡатәи ақьырмыт зауадқәа руак зыргылаз. Фазиль Абдул-иԥа абрыла дџьамын, иан — дыԥсыуан, Џьгьарда ақыҭа иалҵыз Лели Мишьелиа лакәын.
Фазиль Искандер ибзиаӡаны аԥсшәа идыруан, аха аурыс бызшәа мацарала акәын иҩымҭақәа шаԥиҵоз. Аџьам-аԥсуа хылҵшьҭра шимазгьы, еиҳаракгьы аурыс литература инаҭаз анырра иабзоураны, аурыс культура дахаҭарнакны ихы иԥхьаӡон.
Ашәҟәыҩҩы ихәыҷра ихигон Аҟәа, аԥхынра ԥсшьара ҳәа дцон Чагьамҟа (Џьгьарда ақыҭа аҳабла — аред.) ианшьцәа рахь. Иахьазы, Искандер ибзоурала Чагьам адунеи зегьы иадыруа ҭыԥны иҟалеит, уаҟоуп ашәҟәыҩҩы ифырхаҵа хада Сандрогьы нхарҭа ҭыԥс иахьизалихыз.
Искандераа рҭаацәара, Фазиль Искандер
Искандераа рҭаацәара, Фазиль хәыҷи иани
1938 шықәсазы Фазиль иаб Абдул Џьамтәылаҟа дахган, уаҳагьы уаантәи дзыхнымҳәит. Уи нахыс ахәыҷқәа ран Лели Мишьелиа лхалазаҵәык лҭаацәара ныҟәылгон. Ашәҟәыҩҩы ихәыҷратә гәалашәарақәа роуп еиҳаракгьы иҩымҭақәа шьаҭас ирымоу.
Аҟәатәи ахԥатәи ашкол хьтәы медалла даналга ашьҭахь, Фазиль Искандер дҭалоит Москватәи абиблиотекатә институт, уаҟа аҵара иҵон хышықәса. Анаҩс, 1954 шықәсазы, диасуеит Горки ихьӡ зху Алитературатә институт ашҟа. Дшыстудентыз Искандер диабадыруеит еицырдыруа асовет шәҟәыҩҩы Константин Симонов. Фазиль Абдул-иԥа иаԥҵамҭақәа иобективтәу ахәшьара роурц азы, иажәеинраалақәа Симонов изишьҭуеит. Аамҭак ашьҭахь Константин Михаил-иԥа урҭ ажәеинраалақәа дрыԥхьаны, акритикатә згәаҭақәа рыцҵаны, Аԥсныҟа Фазиль изынаишьҭуеит.
1954 шықәсазы, Искандер аинститут даналга ашьҭахь, Асовет Еидгыла аҵараҵаратә системаҿы иҟаз аихшарала дақәшәоит ақалақь Брианск, аусурагьы далагоит агазеҭ «Брянский комсомолец» алитературатә усзуҩыс. Аамҭак ашьҭахь диасуеит ақалақь Курск ахь, агазеҭ «Курская правда» аредакциахь. Ари агазеҭ аусзуҩс дыҟанаҵы Фазиль Абдул-иԥа иҩуеит астатиа усҟантәи аамҭазы Асовет Еидгыла иахагылаз Никита Хрушьчов имҩаԥигоз «аџьықәреи аларҵәара акомпаниа» иаҿагылоз, аха астатиа агазеҭ ианымлаӡеит. Аамҭак ашьҭахь, ашәҟәыҩҩы «Созвездие Козлатура» ҳәа хьӡыс измоу иҩымҭаҿы ари атема дазыхынҳәуеит.
Фазиль Искандер иажәеинраалақәа раԥхьатәи реизга – «Горная тропа» – ҭыҵуеит Аҟәа, 1957 шықәсазы. Уи аамҭазы Искандер Аԥсныҟа дхынҳәхьан, Аҳәынҭқарратә ҭыжьырҭа аԥсуа ҟәша аредакторс аус иуан.
Фазиль Искандер иԥылара иазкыз арҿиаратә хәылԥазы, Аԥсуа драматә театр, Аҟәа, 2006 ашықәс
Искандер апроза аҩра далагоит 1962 шықәсазы. Раԥхьатәи иаԥҵамҭақәа рҟынтә зегьы еицырдыруа иҟалеит иповест «Созвездие Козлотура», 1966 шықәсазы ажурнал «Новый мир» аҟны икьыԥхьыз. Аповест аҿы ашәҟәыҩҩы дахыччоит иҿыцу аԥстәы ахкы — аџьмеи ашьха бӷаби рхылҵ – ахымҩаԥгашьа. Ари иналкуааша сатиратә ҩымҭан, аҭыԥантәи ачынуаа џьоукы рыхгьы днардырит.
Фазиль Искандер иԥшәмаԥҳәыс, Москва ақьалақь инхоз Антонина Хлебниковеи иареи еибадырит Аҟәа аԥшаҳәаҿы. Уи ахҭыс аповест «Созвездие Козлотура» аҟны иарбоуп, анаҩс — иарала иҭыху акиносахьаҿгьы.
Ачара ашьҭахь Фазиль Искандери иԥшәмаԥҳәыси Москваҟа нхара ҳәа ииасуеит. Хара имгакәа аҭаацәараҿы ҩыџьа ахшаара ииуеит — рԥа Александри, рыԥҳа Маринеи.
Фазиль Искандер иԥсадгьыл анҭыҵ 40 шықәса раҟара дынхеит. Москвоуп инарҭбааны Аԥсны иазкны аҩра дахьалагаз. «Москва саныҟаз ҽнак зны исыӡбеит Аԥсны иазку епоск аԥысҵарц, ахҭысқәа ахьымҩаԥсуа ҭыԥ хадас Чагьам алхны», — иҳәеит Фазиль Абдул-иԥа Аԥсуа телехәаԥшра иаиҭаз аинтервиу аҟны.
Фазиль Искандер иҩымҭақәа рҟынтә зегь реиҳа ихадоу ҳәа иԥхьаӡоуп ироман «Сандро из Чегема» — фырхаҵак ила еибарку ановеллақәа реизга. Раԥхьаӡакәны Асовет Еидгылаҿы ари ароман кьыԥхьын 1973 шықәсазы, ажурнал «Новый мир» адаҟьақәа рҿы, аха аҩымҭа ацензура ӷәӷәа иахыжьын. Ус шакәызгьы автор имаз афинанстә уадаҩрақәа ирыхҟьаны, ароман акьыԥхьра дақәшаҳаҭхеит, насгьы, Искандер ибзианы еиликаауан, уажәы мап ацәикыр, анаҩс иҩымҭақәа уаҳа акьыԥхь шырымбоз. Аредакторцәа ироман иазыруз ашәҟәыҩҩы акыраамҭа хьаас иман. «Сандро из Чегема» атекст, Искандер иажәақәа рыла, «иҟәаҟәаны иқәырҵеит». Аамҭак ашьҭахь иара иҩуеит аредакциахь ашәҟәы, инапылаҩырақәа дырхынҳәразы.
Уи даараӡа игәы инархьит, аахас иоуит уҳәаргьы ҟалоит. Аҵәыуара дакуан.
Адокументалтә фильм «Праздник ожидания праздника» аҟнытә
Ароман «Сандро из Чегема» еиҵакрада иҭыҵит 70-тәи ашықәсқәа рынҵәамҭазы — 80-тәи ашықәсқәа ралагамҭазы. Ароман ҭыҵит еицырдыруа америкатәи ашәҟәҭыжьырҭа «Ардис» аҟны. Уи ашәҟәҭыжьырҭа аԥырҵеит Карли Елендеи Проффераа, иагьҭрыжьуан Асовет Еидгылаҟны ацензура иахрыжьуаз аԥҵамҭақәа. Уаҟа иҭыҵхьан Набоков, Аксионов, Бродски уҳәа убас егьырҭгьы раԥҵамҭақәа. «Ардис» аҟноуп иахьҭрыжьыз «Сандро из Чегема» аҩ-томк. Иааидкыланы ашәҟәы 800 даҟьа инареиҳаны иаман. Еиҿаҳарԥшуазар, Асовет Еидгылаҿ иҭыҵыз «Сандро из Чегема» иаман 240 даҟьа заҵәык. Анаҩс, ароман еиуеиԥшым абызшәақәа рахь еиҭаган.
Искандер — шәҟәыҩҩы дууп, ироман «Сандро из Чегема» азы ианашьатәуп Нобель ипремиа.
Ашәҟәыҩҩы Андреи Битов
Арадио «Эхо Москвы» аефир аҟнытә, 2016 ашықәс
Асовет Еидгылаҿы иаԥыз атоталитартә режим ахаан Искандер иман иактивтәу аграждантә позициа, уи иахырҟьангьы лассы-лассы ауадаҩрақәа дрықәдыршәон, ишәҟәқәа рҭыжьра мап ацәыркуан.
1979 шықәсазы ажурнал «Метрополь» ианылоит Искандер иповест — «Маленький гигант большого секса». Уи алитературатә еизга ианылоз аԥҵамҭақәа рҿы абжьааԥны залацәажәара уадаҩу азҵаарақәа аартны ицәырган. Насгьы, уаҟа икьыԥхьуаз ашәҟәыҩҩцәа реиҳарак адиссиденттә хәаԥшышьақәа змаз ракәын, урҭ рҩымҭақәа, ҳәарада, аҳәынҭқарратә шәҟәҭыжьырҭаҟны иҭыҵуеит ҳәа иақәгәыӷуамызт.
Фазиль арҭ аполитикатә хҭысқәа дырҟәыҭханы дҟарҵарц иашьҭан, аха иара мариала ихы риҭомызт, уимоу зегь реиҳа иҵарыз ажәақәа зҳәаз иакәын. Искандер ус иҳәеит — импыҵахаланы иҟоу аҳәынҭқарраҿы ҳанхоит ҳәа, уи иаҵанакуаз — аиҳабыра ирымпыҵархалаз аҳәынҭқарраҿы, арежим џьбара змоу ахәыҷбаҳчаҿы еиԥш ҳанхоит ҳәа акәын.
Ашәҟәыҩҩы Виктор Ерофеев, ажурнал «Метрополь» аԥҵаҩцәа руаӡәк
Фазиль Искандер ирҿиараҿы иҷыдоу аҭыԥ аанакылоит убасгьы Чықь изку ажәабжьқәа, урҭ зегьы еизгоуп «Детство Чика» ҳәа зыхьӡу ашәҟәаҿы. Афырхаҵа хада, аҷкәын ҳәаҷы Чықь ипрототипс дықәгылоит ашәҟәыҩҩы ихаҭа, уи даныхәыҷызтәи аамҭазы. Насгьы, Чықь дахьынхо ақалақь Мухус, Аԥсны аҳҭнықалақь Аҟәа ахаҿсахьақәа аныумбаалар залшом, ахьӡ ахаҭагьы ишуҵанаҳәо еиԥш.
«Мухустәи агәараҟны аԥшәмара руеит агәыразреи, агәыбылреи... Аԥсҭазаараҟны — алозунгқәеи, агәҭынчымчреи, ашәареи. Арҭ адунеиқәа еиҿагылоуп. Агәара — иформалтәым еилазаароуп, «иофициалтәым» аҳәынҭқарра аҳәынҭқарраҿы, ахатә закәанқәеи, аконституциеи, ахатә «ахьырхәрақәеи», «аџьшьарақәеи» ахьаԥу.
Алитературатә критик Наталиа Иванова
Ашәҟәы «Смех против страха, или Фазиль Искандер» аҟнытә.
Ашәҟәыҩҩы иаԥҵамҭақәа рҿы иҷыдоу аҭыԥ ааныркылоит алафи аччареи. Уи цәымӷра-хыччаратә ҟазшьаӡам иамоу, Фазиль Искандер иҟны аччара амотивқәа зынӡа даҽакқәоуп.
Искандер иччара ԥсабаратәуп. Иара илаф иашьуеит агаӡреи, аԥаршеиреи, ахабзиабареи. Илаф ашәара иаиааиуеит. Искандер ицәтәымуп мапацәкратә сарказм. Уи илаф арҟәышратә, ма алабжьаратә ҵакы амаӡам. Ишәҭахызаргьы, ари игәырҿыхагоу амц жьароуп, агьангьашара аргаӡара. Иара игәаанагара шьақәырӷәӷәауа, дзықәшаҳаҭым шьаҭанкыла иаԥихуеит.
1989 шықәсазы Фазиль Искандер Асовет Еидгыла Иреиҳаӡоу Асовет 12-тәи аизара Аԥснытәи ААСР аҟнытә иалахәыз адепутатцәа дыруаӡәкын. Уаҟа аус иуан 1991 шықәсанӡа, Иреиҳаӡоу Асовет аимырпра аҟынӡа. Уи ашьҭахь уаҳа аполитикахь дхынҳәӡом.
Фазиль Искандер ианашьан хыԥхьаӡара рацәала еиуеиԥшым аҳамҭақәа, урҭ рахь иаҵанакуеит 1989 шықәсазы ианашьаз Асовет Еидгыла Аҳәынҭқарратә премиа, 1991 шықәсазы академик Андреи Сахаров ихьӡ зху апремиа — «Алитературатә фырхаҵаразы», 2002 шықәсазы ашәҟәыҩҩы ианашьан Аԥсны иреиҳаӡоу аҳамҭа — «Ахьӡ Аԥша» аорден I аҩаӡара. Иара убасгьы Пушкин ипремиеи, Лев Толстои ихьӡ зху «Ясная поляна» апремиеи дырлауреатуп. Насгьы апремиа «Большая книга» анашьараан иара иҭан иҷыдоу аҳамҭа «Ахьӡи аҳаҭыри рзы» ҳәа хьӡыс измоу.
2010 шықәсазы Урыстәыла ахада Дмитри Медведев, Фазиль Абдул-иԥа «Аԥсадгьыл аҿаԥхьа алшамҭақәа рзы» аорден ианашьауа иазгәеиҭеит Фазиль Искандер дшырсимволу «шәышықәсала ишьақәгылоз аҩ-ҳәынҭқаррак (Аԥсныи Урыстәылеи — аред.) реиҩызара атрадициақәа». 2014 шықәсазы ашәҟәыҩҩы Урыстәыла ахада Владимир Путин инапаҟнытә ианашьан алитературеи аҟазареи рхырхарҭала Урыстәылатәи Афедерациа Аҳәынҭқарратә премиа.
Фазиль Искандер ҩынтә дықәыргылан алитературазы Нобель ипремиа аиуразы, аха рыҩынтә раангьы имоуит.
Искандер Урыстәыла ахьӡала Нобель ипремиа еиҳараӡак изаур зылшоз ашәҟәыҩҩцәа дырхыԥхьаӡалан, уи аҩыза агәаанагара змазгьы рацәаҩын. Алитературатә глобус ианиҵеит уаанӡа уа иарбамыз атәыла – Аԥсны. Убас иҟоу аартрақәа рзоуп Нобельгьы зрырҭо. Ҳәарада, уи Аԥсныҵәҟьа иацәыхаран, уи иметафизиказ Аԥсны акәын – ихәыҷреи, игәырӷьареи ртәыла.
Ашәҟәыҩҩы Дмитри Быков
«РИА Новости» иаиҭаз аинтервиу аҟнытә
Ашәҟәыҩҩы инижьит хәы змаӡам алитературатә ҭынха. Хыхь еиқәыԥхьаӡаз аԥҵамҭақәа рыдагьы, уахь иаҵанакуеит аповест-ажәамаана «Кролики и удавы», аповест-диалог «Думающий о России и американец», аповестқәа «Школьный вальс, или энергия стыда», «Стоянка человека», «Человек и его окрестности», ажәабжьқәа «Дедушка», «Рассказ о море» уҳәа убас егьырҭгьы.
«Ахәыҷра адгьыл — аӡылаҟәра ашьҭахь ибааӡоу, имаӡаркыроу ҟәароуп. Уаҟа иуԥшаар улшоит зынӡа уззыԥшым акы. Сара есқьынагьы акы сашьҭан, уи азы акәзаргьы ҟалап хәыҷык ахашҭра соуа сзыҟала. Нас саныҩеидас, исцәыӡша ансоу, сара еилыскаауа салагеит, ахәыҷратә ԥшаах гәырӷьахәқәа — алахьанҵа маӡала иунаҭо кредитны ишыҟоу, уи анаҳшәо ҳандухалак ауп. Уи иагьашоуп»
Искандер ипроза убасҟака ибеиоуп, илашоуп, иԥсылоуп азы, уамашәа иубаратә иҟам иара иаԥҵамҭақәа рыла изныкымкәа акиносахьақәа ахьҭыху. Уи аганахьала Фазиль Абдул-иԥа иазгәеиҭалон, автор иаԥҵамҭа иагәылаиҵаз аҵакы акиносахьа иармариацәоит ҳәа. Ус шакәугьы, ашәҟәыҩҩы иҩымҭақәа рыла иҭыху акиносахьақәа — «Время счастливых находок», «Пиры Валтасара, или ночь со Сталиным», «Расстанемся пока хорошие» («Ҳшыбзиоу ҳаиԥырҵып»), «О, Марат» убас егьырҭгьы, ахәаԥшцәа гәыкала бзиа ирбоит, ирзааигәоуп.
«Хәыҷык еиҳаны агәҭахәыцра лымазҭгьы, ма лыԥсҭазаара лара заҵәык ишылтәу лныруазҭгьы, иҟаларын лыԥсҭазаара аҿахҵәара аҟынӡа днеиргьы. Аха лара ианакәызаалак уи аҩыза анырра лымаӡамызт. Иара лыԥсҭазаара лара леиҳагьы изтәыз, лхы аасҭа бзиа илбоз ауаҩы данлыԥха ашьҭахьгьы, уи дазхәыцуамызт. Избан акәзар лыԥсҭазаараҿ илзынхаз ахәыҷгьы лара заҵәык илтәуп ҳәа илыԥхьаӡомызт, лгәаанагарала уи убасгьы лабдуи, Қьаазыми, абырг Ҳасани, лыуацәеи иртәын»
Фазиль Искандер иаԥҵамҭала иҭыхыз аҵыхәтәантәи акиносахьа «Софичка» акәхеит. Уи арежиссиорс дамоуп еицырдыруа аурыс режиссиор Александр Сокуров иҵаҩы Кира Коваленко.
Акиносахьа «Софичка» акадрқәа
арежиссиор Кира Коваленко
Ашәҟәыҩҩы Фазиль Искандер иԥсҭазаара далҵит 2016 шықәса, ԥхынгәы 31 рзы, Москва азааигәара иҟоу Переделкино иҩны аҟны.
Искандер — шәышықәсабжак ҵуеит дыклассикны дыҟоижьҭеи, аха ауаҩы идунеи аниԥсахлак ауп ианеилукаауа иҵакыҵәҟьа. Иара, ҳәарада шәҟәыҩҩы дууп. Иаԥиҵеит иҿыцу адунеи, уи зылшо маҷҩуп. Иреиӷьӡоу ашәҟәыҩҩцәа рҟынтәгьы зхатә дунеи аԥҵара зылшо зынӡа имаҷӡоуп. Иара иаԥиҵеит адунеи дуӡӡа, иниҵыит аԥсҭазаара ду.
Апублицист Виктор Шендерович
Фазиль Искандер изкны Москва имҩаԥысуаз алахьеиқәҵаратә церемониа аҟны иқәгылара
«Акультура – узыԥхьаз ашәҟәқәа рхыԥхьаӡара акәӡам, урҭ рыҟнытә еилукааз амҽхак ауп»
Аԥсны акыр иазышәаҳәахьаз ашәҟәыҩҩы ихьӡ анаӡаӡатәразы иҭыжьуп агәаларшәагатә монета Фазиль Искандер ихаҿсахьа зну, «Аԥсны иналукааша ахаҭарақәа» асериа иалаҵаны. Иара убасгьы Аҟәа игылоуп Искандер иҩымҭақәа рфырхацәа хадақәа хҩык рыскульптурақәа — аҷкәын ҳәаҷы Чықь, уи иҩыза ӡӷаб Ника, Апингвин-философ.
Иазгәаҭатәуп Аԥсны есышықәса ишымҩаԥысуа Фазиль Искандер ихьӡ зху Жәларбжьаратәи акультуратә фестиваль «Ауаҩы игыларҭа».
Насгьы, апланета маҷқәа руак Фазиль Абдул-иԥа ихьӡ ахҵоуп. Аха зегь реиҳа ихадоу — иара ихаҭа ихьӡ наунагӡа хашҭра ақәымкәа иҟаиҵеит ишәҟәқәа рыла. Ауаа ишәҟәқәа иахьынӡарыԥхьало, ргәалашәараҿы дыҟазаауеит.
Фазиль Искандер иԥсҭазаара даналҵ ашьҭахь Урыстәыла иаԥҵан Жәларбжьаратәи алитературатә премиа, х-номинациак рыла ишьақәгылоу: апроза, апоезиа, Искандер иаԥҵамҭақәа рыла иҩу акиносценари. Убасгьы, Аҟәа иҟоу Аурыс драматә театр Фазиль Искандер ихьӡ ахҵоуп.
Ашәҟәыҩҩы 90 шықәса ихыҵра иазкны, Аԥсны акультуреи аҭоурыхтә-культуратә ҭынха ахьчареи рминистрра 2019 шықәсазы имҩаԥнагоит Фазиль Искандер ибаҟа апроектқәа иреиӷьу алхразы аконкурс.
Ҳара дҳаман Фазиль, иџьашьахәу, бзиабарала иҭәу адунеи аԥызҵаз, агәыразра агәра ҳзыргоз. Ҳара дҳамоуп Фазиль, избан акәзар ауаа ҟәышқәа рыдунеи анырыԥсахуа, ҳара алашьцараҿы ҳанрыжьӡом, агәымшәареи аԥшқареи зцыз рыԥсы цқьа алашара наунагӡа иҳацуп. Ибаҩхатәра ду иарҿиааз исахьаркыратә дунеи амчхара ҳзынхеит. Иара ирҿиара — агәымбылџьбарареи амци зхәышәтәуа лаҵоуп. Ахаан ҭабара зқәым абри аӡыхь аҿыхәара алшара ахьҳамоу – гәырҿыхагоуп.
Аԥснытәи аҳәынҭқарратә университ аурыс бызшәеи алитературеи ркафедра адоцент Елена Кәабахьиаԥҳа
Аинформациатә маҵзура «Sputnik Аԥсны» иалҭыз аинтервиу аҟнытә.
Адырраҭара «Старая квартира. 1965 год. Часть первая» ацыԥҵәаха. Амҩаԥгаҩ Григори Гурвич. Иҭыхуп 1998 шықәсазы
Ефрем Ешба: Аԥсны ахьыԥшымра иазықәԥоз ареволиуционер
Аҭоурыхҭҵааҩцәа аӡәырҩы ргәаанагарала, аԥсуа револиуционерцәа хықәкы хадас ирымаз асоциалтә револиуциа аиааира акәӡамызт, урҭ зышьҭаз Аԥсны ҳәынҭқаррак аҳасабала ашьақәыргылара акәын. Ари аҩыза ахшыҩҵак, ҳәарада, Ефрем Ешба иӡбахә аҳәараангьы иҵабыргуп. Ҳтәыла ахьыԥшымра азықәԥаҩ имшира аҽны АААК аинформациатә портал иазнархиеит иара изку аочерк.
Ефрем Ешба диит 1893 шықәса, хәажәкыра 7 рзы, Бедиа ақыҭа, Ешқыҭ аҳаблан, аамсҭа Алықьса Зураб-иԥа Ешба иҭаацәараҿы. Ефрем Ешба дшыхәыҷыз иаб иԥсҭазаара далҵуеит, уи нахыс иан Марҭа Зураб-иԥха Апакиӡе лымацара заҵәык ахәыҷқәа лааӡоит, ршьапы иқәлыргылоит. Ахәыҷқәа еиҳабацәа аҵара рҵон класск змаз, 1887 шықәсазы «аԥсуа школ абду ҳәа изышьҭаз» Фома Христофор-иԥа Ешба иааиртыз ауахәаматә школ аҟны.
Ефрем Ешба, иан Марҭа Зураб-иԥҳаи, иаҳәшьа Чочои. Аҟәа, 1905 шықәса
Гьаргь Ӡиӡариа ишәҟәы «Ефрем Ешба» аҟнытә
Аҵара азҿлымҳара
Ефрем хәыҷы ашкол аҭаларазы иқәра шмаҷызгьы, иашьцәа дрыцны аурокқәа дырҭаауаан. Раԥхьатәи ирҵаҩы Нестор Ҭолораиа, Ефрем аурокқәа рҿы ихы бзианы иахьымҩаԥигоз азы ахәыҷы ашкол иаҭаара даҿаголымзыт. Насгьы, Ефрем аҵарахьы азҿлымҳара ду ааирԥшуан.
Ефрем Ешба 9-шықәса заҵәык ракәын ихыҵуаз, иашьцеи иареи ауардын иақәыртәаны ран Аҟәаҟа ианылга, Ашьхарыуаа рышкол рҭаҵаразы (иахьазы — Нестор Лакоба ихьӡ зху Аҟәатәи абжьаратәи Ашьхарыуаа рышкол №10 — аред). Усҟантәи аамҭазы зегьы иреиӷьӡоу аҵараиурҭақәа ирхыԥхьаӡалаз ашкол аишьцәа зегь рахьтә аҭалара зылшаз адырра бзиаӡақәа аазырԥшыз Ефрем заҵәык иоуп.
Ашкол аҿы ибзиаӡаны иҵара хыркәшаны 1906 шықәсазы Ефрем Ешба дҭалоит Қәҭешьтәи аклассикатә гимназиа.
«Ефрем иқәлацәа даарылукаартә дыҟан, агәырҵҟәыл бзиеи абаҩхатәреи илан. Иҩызцәа рыцхраара ианакәызаалак мап ацәикуамызт, еснагь дазхиан. Иара илшон еилукааратә иаармарианы иарбанзаалак адҵа аиҭаҳәара. Иара убасгьы, Ефрем Қәҭешьтәи агимназиаҿы амузыка иҽазыҟаиҵон, агимназиатә аԥсыԥтә оркестр аҟны акларнет аирҳәон», — абас иҩуеит Ешба иԥсҭазааратә мҩа иазку аочерк аҟны апрофессор Гьаргь Ӡиӡариа.
1909 шықәсазы Қәҭешь акыраамҭа ашыӡ чымазара иаргәаҟхьаз Ефрем диасуеит Тифлисҟа, уаҟа дагьҭалоит раԥхьатәи Ахацәа ргимназиа. Аҩнынтә ацхыраара ҳәа акгьы змауаз Ефрем излаилшоз ала ихы ныҟәигон, аҵареи аусуреи еилеигӡон — ашколхәыҷқәа аԥышәарақәа ирзыҟаиҵон.
Тифлис оуп иахьышьақәгыло Ефрем Ешба иреволиуциатә хәаԥшышьақәа, иҩызцәеи иареи еиҿыркаауаеит алитературатә кружок ҳәа иахьӡҵны ареволиуциатә кружок. Ефрем ари акружок иалахәра анеилкааха аҭыӡшәа ҟалеит, анаҩс иоуаз астипендиагьы имырхит. Аха ус шакәызгьы, идырра ҵаулақәа рыбзоурала агимназиа дҭырцаӡом, иҵара иациҵоит. 1913 шықәсазы Ефрем ахьтәы медалла агимназиа далгоит, анаҩс дагьҭалоит Москватәи ауниверситет, азиндырратә факультет.
Ефрем Ешба, 1913 шықәса
Москватәи ауниверситети ареволиуциатә кружокқәеи
Ефрем Ешба иавтобиографиаҿы иҩуеит 1914 шықәсазы абольшевикцәа рпартиа далалеит ҳәа. Москватәи ауниверситет (иахьазы — М.Иу. Ломоносов ихьӡ зху Москватәи аҳәынҭқарратә университет — аред.) аҟны иҵарашықәсқәа раан, Ефрем активла далахәын ауниверситет аҟны иаԥҵаз, астудентцәа злахәыз имаӡоу ареволиуциатә, иалкааны иуҳәозар «амарксисттә» гәыԥқәа, ахьӡ ҷыдасгьы иман — Ахьычԥаԥыр ҳәа.
1916 шықәса хәажәкырамзазы Ефрем Ешбеи иҩызцәеи ҭаркуеит «активлатәи ареволиуциатә усуразы», аха цәыббрамзазы москватәи арратә-округтә ӡбарҭа иҟанаҵаз аӡбарала урҭ рхы иақәиҭтәын. Ешба иҩызцәа рабжьгарала дцоит Трапезундҟа (иахьазы Трабзон — аред.), уаҟа анџьныртә-аргыларатә дружина аҟны аџьаусуҩцәа ргәыԥ аиҳабыс аусура далагоит.
Ешба дахьыҟазаалакгьы абольшевиктә партиа аидеақәа раларҵәара даҿын, убри иахырҟьангьы иԥсҭазаараҿы лассы-лассы аԥынгылақәа изаԥырҵон, дкыдырцалон. Ешба иӡбоит Трапезунд ныжньы Баҭымҟа ацара, уаҟа даҽа жәлак шьҭыхны анхара далагоит.
Аамҭак ашьҭахь Москватәи ауниверситет аҟнытә аацҳамҭа иоуеит ауниверситет дышҭырцаз атәы зҳәоз ашәҟәы.
Ареволиуциеи ахьыԥшымреи
1917 шықәсатәи ареволиуциа аламҭалаз Ешба дхынҳәуеит Аԥсныҟа, ареволиуциатә усурагьы иҽазикуеит. 1917 шықәса лаҵарамзазы Ефрем Ешба Урыстәылатәи абольшевикцәа рсоциал-демократиатә џьатә партиа Аҟәатәи аокругтә комитет ахантәаҩыс далырхуеит, аамҭак ашьҭахь — аусуҩцәеи адепутатцәеи Рхеилак ахантәаҩыс.
1917-1921 шықәсқәа рзы имҩаԥысуаз абольшевикцәеи аменшевикцәеи реиҿагылара аамҭазы Ефрем Ешба Нестор Лакоба дивагылан, абольшевикцәа напхгара рызуа. Апрофесор Гьаргь Ӡиӡариа игәаанагарала, убри аамҭазоуп Ешба аусеиҿкаараҿы имоу абаҩхатәра анеилкааха.
1921 шықәса, хәажәкырамзазы Аԥсны ареволиуционер хадацәа — Ефрем Ешбеи, Нестор Лакобеи, Николаи Ақырҭааи Москваҟа Ленин адырра изынарыцҳауеит Аҟәа ишышьҭыху аџьажәлар рбираҟ Ҟаԥшь. Аҭоурыхҭҵааҩцәа аӡәырҩы ргәаанагарала, аԥсуа револиуционерцәа хықәкы хадас ирымаз асоциалтә револиуциа аиааира акәӡамызт, урҭ зышьҭаз Аԥсны ҳәынҭқаррак аҳасабала ашьақәыргылароуп.
1921 шықәса, хәыжәкыра 28 рзы Урыстәылатәи абольшевикцәа ркоммунисттә партиа Ихадоу акомитет Аԥсныи Қырҭтәылеи Кавказтәи рбиуро аҭакԥхықәарақәа змоу аусуҩцәа реиԥылара мҩаԥысит — уи аиԥылара далахәын Ефрем Ешба, хадара азиуан Серго Орџьеникиӡе. Аиԥылараҿы ирыдыркылеит Аԥсны ихьыԥшым асоветтә-социалтә республикас ашьақәырӷәӷәаразы аӡбара. Ешбеи, Лакобеи, Ақырҭааи рыӡбара Кремль иазырыцҳаит, «Октиабртәи ареволиуциа даҽазныкгьы аӷьымӡӷ дныргеит ажәлар маҷқәа реизҳара иаҿагылоз аимпериалистцәа» ҳәа.
1922 шықәсазы Ефрем Ешба Қырҭтәыла Асоциалтә Республика аиустициа аминистрс даҭан. Уи аамҭазы Кавказҟа иахганы иҟаз аурыс аинрал иԥҳа Мариа Владимир-иԥҳа Шьигровскаиа ԥҳәысс дигахьан.
Лара лхаҭа абас илгәалалыршәон урт реиқәшәара: «Ефреми сареи Апионерцәа рханаҿ иҟаз Совнарком аҟны ҳаибадырит. Уи аамҭаз Ефрем излак ихьуан, аиқәаҵәа ҿаҳәага ныҟәигон. Цәгьала дыԥхашьон, даамысҭашәан. Сара уамашәа избон, иара еиԥш иҟаз ареволиуционер нага дахьысцәыԥхашьоз. Анаҩс ҳаибадырра еиҳа аҽарҭбааит, аиҩызара ҳабжьалеит, даара исгәаԥхон иааӡашьа. Аԥсныҟа аԥсшьаразы ааԥхьара сиҭеит: 1921 шықәса, нанҳәамзазы Ефреми, сареи, Пиотр Агнешвилии Аҟәаҟа ҳцеит. Ари аныҟәара еиҳагьы ҳаизааигәанатәит, бзиа ҳшеибабоз анеилаҳкаа, ҳаибагеит. Ефрем аҭаацәара аныҟәгараҿы даара дыбзиан».
Ефрем Ешбеи, иԥҳәыс Мариа Владимир-ипҳаи, иҳәыҷқәа Маринеи Елизаветеи, Грозныи ақалақь, 1928 шықәса
1924 шықәсазы Ешба далгоит Москва иҟоу Аҟаԥшьтә профессура аинститут. Уи ашьҭахь, иҭаацәа ицҵаны дышьҭын Лондонҟа, уаҟа ахәаахәҭратә хаҭарнакра аинструктортә ҟәша аиҳабыс аус иурц азы. Ешба иԥҳәыс лажәақәа рыла, Лондон рыԥсҭазаара насыԥла ирхыргон: «Лондон ҳанынхоз, аусура аҟынтә ихы данақәиҭыз аамҭазы амузеиқәеи ацәыргақәҵақәеи ҳарҭаауан. Ҳҩыџьагьы англыз бызшәала ҳцәажәон, уи абзоурала британиатәи аҳҭнықалақь адырра еиҳа иаҳзымариан. Ҳаԥҳацәа Маринеи Лизеи ианрызҳа, Ефрем игәарԥханы ашәҟәқәа дырзаԥхьон, ихы иҭҳәааны ажәабжьқәа рзеиҭеиҳәон. Аҳәыҷқәа даараӡа бзиа ирбон раб ицны џьара анҭыҵра, аныҟәарақәа».
Ефрема Ешба иԥҳа, аскульптор Марина Ешԥҳаи уи лусумҭеи — «Ефрем Ешба»
Џьума Аҳәба ихатә архив аҟнытә
Аскульптура «Ефрем Ешба». Автор Марина Ешба
Ҳәарада, Ефрем Ешба илшеит қәҿиарала иҭәыз ачынуаҩ икариера аҟаҵара. Лондон аамышьҭахь иара дынхон, аусгьы иуан Еиду Америкатәи Аштатқәа рҿы — Асовет Еидгылеи Америкеи рыбжьаратәи ахәаахәҭра аизырҳаразы аинспекциа еиҳабыс, анаҩс 1935 шықәсанӡа — Асовет Еидгыла адәныҟатәи ахәаахәҭрақәа рзы Жәлар ркомиссарс, уи ашьҭахь — Асовет Еидгыла ааглыхра хьанҭазы Жәлар ркомиссарс.
Ефрем Ешба диижьҭеи 90-шықәса аҵра иазку исахьа зну аԥошьҭатә конверт, 1983 шықәса
Ефрем Ешба исахьа зну аԥошьҭатә марка
Арепрессиа ашықәсқәа раан Ефрем Ешбагьы егьырҭ иналукаашаз аҳәынҭқарратә усзуҩцәа реиԥш Сталини Бериеи илаԥшықәырҵаз дыруаӡәкхеит. Иганахьала аус хәымга еиҵарҟәаҟәеит: асовет мчра иаҿагылоз атроцкисттә еиҿкаара далахәызшәа, англыз ԥшыхәцәа рыдҵала ашпионра мҩаԥигозшәа. 1936 шықәсазы Ешба дҭаркит Москва Бутыртәи абахҭаҿы, нас Владивостокҟа дрышьҭит, уи анаҩс — Магаданҟа.
Ааигәанӡа иҟаз аинформациала, 1939 шықәсазы Ешба Грозныиҟа дышьҭын, нас иара уа ашьра иқәырҵеит ҳәа иԥхьаӡан. Аха анышә дахьамадаҵәҟьаз инҭкааны аӡәгьы издыруамызт. Ефрем Ешба иԥҳацәа руаӡәк — еицырдыруа аԥсуа скульптор Марина Ешԥҳа абри амдырра иҟаз — лыԥсҭазаараҿы рыцҳара дус илыԥхьаӡон, лаб иԥсыбаҩ иԥсадгьыл Аԥсны иахьамадамыз еиԥшҵәҟьагьы. Марина Ефрем-иԥҳа лыԥсҭазаара даналҵ ашьҭахь иабду изқәаҭыԥ аԥшаара нап аиркит уи имоҭа — амузыкант, апедагог Виктор Абрамиан-Ешба.
Убас, ааигәа иԥшаан аԥсуа револиуционер анышә дахьамадоу аҭыԥ, уи Москва акәхеит.
«Коммунарка» аполигон аҟны агәаларшәагатә ҭӡы, Москва
«КГБ архивқәа рҿы 90-тәи ашықәсқәа ралагамҭазы сани саби зыԥхьара рылшаз адокументқәа рыла, Ефрем Ешба иеихсны дшьын Москва ақалақь, ма област аҟны, нас анышә даҭан арепрессиа зызуыз рзеиԥш нышәынҭраҿы, Бутово аполигон аҟны, мамзаргьы аиланхарҭа Коммунарка азааигәара иҟоу аполигон аҟны. Абри аҵыхәтәантәи аҭыԥ саҭааит сабду ижәла сԥыхьашәозар ҳәа агәыӷра сыманы. Ус иагьыҟалеит. Ф-нызқьҩык инареиҳаны ауаа рыжәлақәа ахьаныз аҭӡаҿы исыԥшааит Ефрем Ешба ихьӡи ижәлеи, иара убас данҭахаз арыцхә: мшаԥы 16, 1939 шықәса», — ҳәа еиҭеиҳәеит Ефрем Ешба имоҭа Виктор Абрамиан-Ешба.
2018 шықәса жьҭаарамзазы Коммунарка аиланхарҭаҿы иҟоу уаанӡатәи НКВД аобиект ҷыда аҟны иаартын Ефрем Ешба игәаларшәагатә ҭӡы.
Ефрем Ешба ибаҟа, Аҟәа, 1973 шықәса
Ахархәара змоу алитература:
Аԥсуа биографиатә жәар.
Гьаргь Ӡиӡариа иочерк «Ефрем Ешба».
Ҭырқәтәыла иҟоу Азинмчра нагӡа змоу Аԥсны Ахаҭарнакра: 25-шықәсатәи аусура аихшьалақәа
Инар Гыцба ихатә архив аҟнытә
Ҭырқәтәыла иҟоу Аԥсны Ахаҭарнакра 25 шықәса рыҩныҵҟала изнысыз амҩеи, аусураҟны ицәырҵуаз ауадаҩрақәеи, имҩаԥнагахьоу апроектқәеи, ԥхьаҟатәи ахықәкқәеи ртәы еиҭарҳәоит еиуеиԥшым ашықәсқәа раан Ахаҭарнакра аиҳабацәас иҟаз.
Аԥсны раԥхьатәи ахада Владислав Арӡынба иаԥшьгарала, 25 шықәса раԥхьа Сҭампыл ақалақь аҟны аусура иалагеит Ҭырқәтәыла иҟоу Аԥсны Аҳәынҭқарра Ахаҭарнакра. Уи аиҳабыс дҟаҵан Владимир Аҩӡба.
Ахаҭарнакра раԥхьатәи аиҳабы — раԥхьатәи аусурамшы иазкны
Ари аҭыԥ аҟны 20 шықәса инареиҳаны аџьабаа збаз Владимир Аҩӡба изы Ахаҭарнакра аусура – иԥсҭазаараҿы акрызҵазкуа хәҭа дуны иазыҟалеит.
Уи аамҭа иара ихаҭа абас игәалашәоит: «26 шықәса раԥхьа, Ахаҭарнакра аартра шықәсык шагыз, Владислав Арӡынба сааԥхьаны исеиҳәеит, абри аҭакԥхықәра ду зцу аус снапы ианиҵарц шиҭаху. Уи аамҭазы Ҭырқәтәыла иҟоу ҳдиаспора ахаҭарнакцәеи сареи аимадара бзиа ҳабжьалахьан, сгәанала, убри азоуп ари аҭыԥгьы зсыдигалаз».
Владимир Аҩӡбеи Кан Ҭаниеи
Ҭырқәтәыла аус иуанаҵы, Владимир Аҩӡба есыҽны ихаирҭәаауан амшынҵа, уи абзоурала, Аԥсны Ахаҭарнакра Сҭамԥыл аартреи, уи ахҭыс дшазыҟази атәы ибзиаӡаны игәалашәоит.
«Иарбанзаалак аус ахацыркра уадаҩуп, аҭакԥхықәра дугьы ацуп. Аха сара сҩызцәа реиԥш, егьысгьы ауаа рацәа адгылара сырҭеит. Уи аамҭазы еиуеиԥшым амаҵурақәа ныҟәызгахьан, уаҟа исоуз аԥышәа акыр исыхәеит ҳәа сҳәар сылшоит. Ҳәарада, схәыцырҭақәа рацәан, аха ус шакәызгьы, ари аус анапыркра сара сзы гәахәара дуун. Раԥхьаӡа иргыланы, хықәкы хадас исыман Ҭырқәтәыла инхо ҳџьынџьуаа Аԥсныҟа рхьарԥшра. Уи азы имҩаԥган аусқәеи, аиԥыларақәа рацәаӡаны», – игәалаиршәоит Аҩӡба.
«Ацҳаражәҳәарҭақәа зегьы Анкара иҟоуп, аха аԥсуаа реиҳараҩык Сҭамԥыл инхоит»
Аԥсны Ахаҭарнакра Сҭампыл аартра машәырны иҟамлаӡеит: ус иӡбеит Владислав Арӡынба ихаҭа. Аҩӡба иажәақәа рыла, Арӡынба иааигеит иузамамкуаз аргумент: «Еилкаауп, ацҳаражәҳәарҭақәа зегьы Анкара ишыҟоу, аха аԥсуаа реиҳараҩык Сҭамԥыл инхоит». Иахьа уажәраанӡагьы Ахаҭарнакра Сҭампыл ауп иахьыҟоу.
2014 шықәсазы Владимир Аҩӡба имаҵураҿы диԥсахуеит Инар Гыцба – Ахаҭарнакраҿы иаԥҵаз атрадициақәа патуқәҵарала ирыцызҵаз арԥыс.
«Сара сҿаԥхьа хықәкы хадас иқәгылан, зхыԥхьаӡара рацәоу ҳдиаспора ахаҭарнакцәеи, рҭоурыхтә ԥсадгьыли реимадара арӷәӷәара, иара убасгьы Аԥсны адәныҟаполитикатә интересқәа раларҵәара. Арҭ ахықәкқәа Ахаҭарнакра аусура ианалага аҽны инаркны иқәыргылақәаз роуп, урҭ иахьазгьы актуалра рымоуп», – иҳәеит Гыцба.
Кавказтәи аибашьра иалаӡыз ргәалашәара Амш иазку агәалашәаратә усмҩаԥгатәқәа, Сҭампыл, 2015 шықәса, лаҵара 21
Инар Гыцбеи Сҭамԥыл иҟоу Урыстәыла аконсул хада Андреи Подиелышеви
Ҭырқәтәыла иҟоу Аԥсны азинмчра нагӡа змоу ахаҭарнак иабжьагаҩ Алиас Асабуеи Ҭырқәтәыла иҟоу Аԥсуа культуратә хеилакқәа рфедерациа ахантәаҩы ихаҭыԥуаҩ Аҭанур Аҟәысбеи, 2015 шықәса
Алиас Асабуа ихатә архив аҟнытә
Акыршықәстәи аус: ауадаҩрақәеи алҵшәақәеи
Ахаҭарнакра акыршықәса еиԥмырҟьаӡакәа имҩаԥнагоит еиуеиԥшым ауснагӡатәқәа: акультуратәи, агуманитартәи ахырхарҭақәа змоу.
«Еиҿаҳкаауан ҳарҿиаратә коллективқәа алархәны еиуеиԥшым аҩаӡара змаз ақәгыларақәеи ахәылԥазқәеи, – еиҭеиҳәоит Гыцба. – Азинмчранагӡа змоу Аԥсны Ахаҭарнакра аусура ашықәсқәа ирылагӡаны Аԥсныи Ҭырқәтәылеи рықалақьқәак аишьаратә еимадара рыбжьаҵан. Иара убасгьы, азҿлымҳара ҷыда рыман аҵарадырратә проектқәа: иахьазы аԥсуа хәыҷқәа ирымоуп алшара Ҭырқәтәыла иреиҳаӡоу аҵариурҭақәа рҟны аҵара рҵарц.
Гыцба убасгьы иазгәеиҭеит иуадаҩыз аамҭақәа шыҟаз. Раԥхьаӡа иргыланы, Аԥсны Ахаҭарнакра еиуеиԥшым аусмҩаԥгатәқәа рылахәра аҿагыларазы Ҭырқәтәыла иҟоу Қарҭ Ацҳаражәҳәарҭа иаԥнаҵоз ауадаҩрақәа роуп зыӡбахә имоу. Аха ус шакәызгьы, Гыцба иусура ахҳәаа ҟаҵо иазгәеиҭеит, Аԥсны Ахаҭарнакра Ҭырқәтәыла қәҿиарала аус ауеит, «иҟанаҵахьоу рацәоуп, агәҭакқәа еиҳагьы еиҳауп» ҳәа.
Ҭырқәтәыла амилаҭтә хьыԥшымреи ахәыҷқәеи Рымш иазку аныҳәаҟны аԥсуа делегациа официалла ралахәра, 2015 шықәса, мшаԥымза 23
Аимадара арӷәӷәара, Аԥсны аинтересқәа раларҵәара
17 ԥхынгәымзазы ҵыԥх Инар Гыцба иҭыԥ аҟны дааиуеит Вадим Ҳаразиа, иахьа уажәраанӡагьы Ҭырқәтәыла иҟоу Аԥсны Ахаҭарнакра еиҳабыс иҟоу.
25 шықәса раԥхьа еиԥш иахьагьы Ахаҭарнакра аҿаԥхьа ихадоу хықәкқәас иқәгылоуп ҩба: Ҭырқәтәыла иҟоу аԥсуа диаспора амадара арӷәӷәареи, Аԥсны адәныҟаполитикатә интересқәа Ҭырқәтәылатәи Ареспубликаҿы раларҵәареи.
Вадим Ҳаразиа иажәақәа рыла, иахьазы Ҭырқәтәыла инхоит 500 нызқьҩык инареиҳаны аԥсуа диаспора ахаҭарнакцәа, убри азы акырзҵазкуа акакәны иҟоуп рҭоурыхтә ԥсадгьыли дареи реимадаразы активла аусура. Уи аганахьала имҩаԥгахьоу апроектқәагьы рацәоуп.
«Ҳәарада, иҟоуп ауадаҩрақәагьы, аха иҭышәынтәалахьоу ҳԥозициеи, Ҭырқәтәыла иҟоу Аԥсуа Федерациеи, Адунеизегьтәи аԥсуа-абаза конгресси, Ҭырқәтәылатәи Апарламент аҟны аус зуа ҳҩызцәеи рыбзоурала аус ҳуеит, апроектқәа наҳагӡоит, иҿыцу ахықәкқәа ҳҿаԥхьа иқәҳаргылоит», – иҳәеит Ҳаразиа.
Аконгресси Аԥсуафеди аус рыцура далацәажәо, Ҳаразиа иазгәеиҭеит, уажәааигәа, раԥхьаӡакәны ишымҩаԥысыз Кавказтәи акультуратә центрқәа Рфедерациа аԥылара. Уи аиқәшәара аҳәаақәа ирҭагӡаны акрызҵазкуаз аиқәшаҳаҭрақәа рыдкылан, иара убасгьы иалацәажәеит ԥхьаҟатәи русеицура.
Вадим Ҳаразиеи Есқьишеҳир ақалақь ахада Аҳмеҭ Атачи
Аԥсны адәныҟатәи аусқәа рминистр Даур Ақаҩба Ҭырқәтәыла иаҭаара
Ахаҭарнакра иахьазы имҩаԥнаго аусқәа дырзааҭгыло, уи аиҳабы еиҭеиҳәеит аҵарадырра аганахь ала ирымоу апроект ала, Аԥсны ашкол иалгаз ахәыҷқәа алшара шрымоу Анатолиатәи ауниверситет (Ҭырқәтәыла иреиҳаӡоу ауниверсит — аред.) аҟны рҵара ацҵара. Ҳаразиа иажәақәа рыла, «аҵариурҭа аиҳабыра азыхиоуп ауниверситет афилиал Аԥсны аартра, уи азҵаара Аԥсны аиҳабыра рахь инашьҭуп, хара имгакәагьы рҭак ҳазыԥшуп».
Вадим Ҳаразиеи Анатолиатәи ауниверситет аректор Шафак Ертани реиԥылара
Вадим Ҳаразиа Сҭамԥыл иҟоу Урыстәыла Аконсулра хада имҩаԥнагаз аныҳәатә адкылараҿы
Ҭырқәтәыла иҟоу Аԥсны Ахаҭарнакра анаԥҵаз аҽны инаркны еиуеиԥшым ауадаҩрақәа ирхысхьеит, еиҳаракгьы раԥхьатәи ашықәсқәа рзы — иара аԥҵан 1994 шықәсазы, Аԥсны Аџьынџьтәылатә еибашьра анеилга ашьҭахь шықәсык ааҵуаны. Акгьы иазхьамԥшкәа иахьа уажәраанӡа активла аусура иаҿуп, Ахаҭарнакра аԥҵара аԥшьызгаз Аԥсны раԥхьатәи ахада Владислав Арӡынба игәыӷрақәеи игәазыҳәарақәеи аԥсҭазаара иаларҵәо.
Вадим Ҳаразиа Адиаспора Ҭырқәтәыла Инар Гыцба
Ҭырқәтәыла иҟоу Аԥсуафед аиҳабы Аҭанур Аҟәысба: ҳмилаҭ аиқәхара азҵаара ықәгылоуп
Вадим Ҳаразиа: адиаспора ҳацырхырааны мацароуп аԥсуа культура аиқәырхара шҳалшо
Адунеизегьтәи аԥсуа-абаза конгресси Аԥсуафеди русеицура аплан иалацәажәеит Ҭырқәтәыла
Аконгресси, Аԥсуафеди, Кавфеди Ҭырқәтәыла имҩаԥысыз аусуратә еиԥыларақәа реихшьаала ҟарҵеит
«Имариоума зегьы рзыҳәа иахьа хәлаанӡа абылра?»: Таиф Аџьба 80 шықәса ихыҵра иазкны
Хәажәкыра 11 рзы Аԥсны хәыҷи-дуи бзиа еицырбо апоет Таиф Аџьба иԥсы ҭаны дыҟазҭгьы 80 шықәса ихыҵуан. Ажәлар ргәалашәараҿы иара иԥсы ҭаны даанхоит, ицәаҳәақәагьы наунагӡа иажәуам, иԥсуам. Ииашаҵәҟьаны жәлар ирпоету Таиф Аџьба ииубилеи инадҳәаланы АААК аинфопортал иара изку аочерк азнархиеит.
Иналукааша аԥсуа поет Таиф Аџьба сынтәа 80 шықәса ихыҵраны дыҟан. Иара ицәаҳәақәа «Анцәа иҟынтә иаауеит» ҳәа рзырҳәоит. Иара ипоетикатә стиль, иажәеинраалақәа ирыҵоу амузыка уҳәа рыла аԥхьаҩцәа иаразнакала ихыихит. Аха апоет алахьынҵа цәгьа иԥеиԥшын.
1939 шықәса, хәажәкыра 11 рзы ахшара рацәа иахьрызҳауаз, ахьхьаџьаҳәа иҟаз Шьаадаҭ Аџьба иҭаацәараҿы диит аԥа Таиф.
«Абри аԥсуа ҭаацәараҿы иааџьоушьаратәы зегьы аматематика бзиа ирбон, – ҳәа еиҭалҳәоит апоет иуа (иԥшәмаԥҳәыс лаҳәшьа – аред.), уи ибаҩхатәра лымкаала ҳаҭыр ззақәу ажурналист Елеонора Коӷониаԥҳа. – Иашьцәеи иаҳәшьцәеи зегьы аҵара бзианы ирҵон, Таиф ихаҭа иакәзар, ашкол даналгалак Аҟәатәи аҳәынҭқарратә пединститут афизика-метаматикатә факультет дҭаларц игәы иҭан».
Таиф Аџьбеи иԥшәмаԥҳәыс Римма Коӷониеи
Таиф Аџьбеи, Ирина Коӷониеи, Таиф иԥҳа Алисеи
Аха Таиф физмат дзымҭалакәа аррахь иԥхьеит. Аррамаҵура ихганы данаа, 1962 шықәсазы Таиф Аџьба дҭалоит хыхь зыӡбахә ҳхәаз аинститут афилологиатә факультет, анемец бызшәа аҟәшахьы. Анемец бызшәа ицәгьамкәа аҵара илшеит, уи иабзоураны анаҩс иара анемец поетцәа ражәеинраалақәа аоригинал абызшәала дрыԥхьон, иагьеиҭеигон. Аинститут аҟны иҵара аныхиркәша ашьҭахь аусура далагоит ашәҟәҭыжьырҭа «Алашара» аҟны (Аԥснытәи АССР иатәыз агазеҭқәеи ажурналқәеи рҭыжьырҭа – аред.).
Апоет иажәеинраалақәа раԥхьаӡа акәны акьыԥхь рбеит данстудентыз ашықәсқәа раан. Раԥхьатәи иҩымҭақәа реизга «Ажәеинраалақәа» ҭыҵит 1968 шықәсазы.
«Апоет аклассикатә жәеинраалеиҿартәышьа атрадициақәа дрықәныҟәон; ирҿиамҭақәа адекларативтә ҟазшьа рымаӡам, иудхало иҟаӡам. Ауаҩытәыҩсатә ԥсҭазаара иузаҟәымҭхуа иацу ацәырҵрақәа дрылацәажәоит. Илирика ҷыдаҟазшьас иамоуп – амузыкалра, иажәаҳәа даара иԥшӡаны еиҿкаауп», – ҳәа иҩуеит Таиф Аџьба изкны афилологиатә ҭҵаарадыррақәа рдоктор Виачеслав Бигәаа.
«Аныҳәаԥхьыӡи» апоет игәынхәҵысҭеи
1979 шықәсазы иҭыҵит Аџьба иалкаау иажәеинраалақәа реизга «Аныҳәаԥхьыӡ», уи еиднакылеит апоет иреиӷьыз ирҿиамҭақәа. Таиф иԥсы ахьынӡаҭаз апоезиа аганахьала деизҳауан, иҿыцу адыррақәа раиура дашьҭан. 1983-1985 шықәсқәа рзы Москва, Горьки ихьӡ зху алитературатә институт аҟны иаԥҵаз Иреиҳаӡоу алитературатә курсқәа дырҭаауан.
Ирҿиараҿы аҭыԥ ду ааныркылоит ахәыҷтәы жәеинраалақәа.
«Таиф Аџьба даԥсаны изуҳәар ауеит аԥсуа хәыҷтәы литература аклассик ҳәа. Иара икалам иҵыҵит хыԥхьаӡара рацәала ахәыҷтәы жәеинраалақәеи алакә-поемақәеи, урҭ ашколқәра иаҵанакуа ахәыҷқәеи аиҵбацәеи даара ргәы иақәшәеит, иагьрылаҵәеит», – ҳәа иҩуеит афилологиатә ҭҵаарадыррақәа ркандидат Валентин Коӷониа.
Таиф Аџьба иажәеинраалақәак уанрыԥхьо, апоет гәынхәҵысҭала иԥеиԥш шиныруаз атәы уазҳәаша ацәалашәара умоурц залшом. Ас еиԥш анырра зылшо абаҩхатәра иашаҵәҟьа Анцәа излаиҵаз апоетцәа дуқәа роуп. Убас, Елеонора Коӷониаԥҳа иазгәалҭоит, ажәеинраала «Атыша ахықәан», Аԥсны Аџьынџьтәылатә еибашьра алагараҵәҟьа акыраамҭа шагыз иаԥиҵеит, аха «иахьатәи ҳаԥсҭазаара дагәылаԥшны иҩызшәа ауп ишыҟоу» ҳәа. Абар уи ажәеинраала ацыԥҵәаха:
Ҳахьынӡаҟоу(ҳаҟазар!) – ҳаҟоуп абас!
Таиф Аџьбеи апоетесса Нелли Ҭарԥҳаи
«Таиф ипоезиа аиҭагара алшоит, аха зегьыҵәҟьа еиҭаҵӡом»
Таиф Аџьба аԥсуа бызшәахьы еиҭеигон Пушкин, Тиутчев, Лермонтов, Блок уҳәа реиԥш иҟоу еицырдыруа апоетцәа дуқәа ражәеинраалақәа. Иара ихаҭа иажәеинраалақәагьы еиҭаргақәахьеит. Аурыс бызшәахьы еиҭагоу иажәеинраалақәа рахьтә реиҳа иманшәалахаз ирхырԥхьаӡалоит апоет қәыԥш Алина Жьиԥҳа иҟалҵаз Таиф Аџьба иажәеинраала «Амра ссируп аҭашәамҭаз» аиҭага. Абас игеит урыс бызшәала зегьы еицырдыруа Таиф ицәаҳәақәа:
«Таиф ипоезиа аиҭагара алшоит, аха зегьыҵәҟьа еиҭаҵӡом, – ҳәа лусумҭа дахцәажәоит аиҭагаҩ, – насгьы иарбанзаалак апоезиа аиҭагараан еиԥш, араҟагьы ацәыӡқәа ҟамлар ауӡом. Сҩызцәа реиҳа исықәманшәалахеит ҳәа ирԥхьаӡаз абри аиҭага сара иагу рацәаны избоит, аха ус акәзаргьы, сҽазысшәеит аҵаки аритми рынахысгьы, зегь реиҳа ихадоу – Таиф идоуҳа аиқәырхара».
Алина Жьиԥҳа илҳәеит Таиф Аџьба бзиа илбо аԥсуа лирикцәа дшыруаӡәку, иара «даара иҵаулоу, згәы ҭыӷьӷьаау, аханатә згәыбылра укуа поетны» дышихәаԥшуа. Аԥсуа литературатә бызшәа асахьаркра арҿиараҿы илагала дууп ҳәа лыԥхьаӡоит аиҭагаҩ.
«Сара сабиԥара иаҵанакуа аҿар аӡәырҩы реиԥш, схәыҷра шықәсқәа раахыс Таиф Аџьба иажәеинраалақәа сҿыҵакын. Санеизҳа, илирика еилсырго саныҟала, поетк иаҳасабала схазы даасыртит. Таиф Аџьба илахьынҵа шицымныҟәазгьы, аамҭа хьанҭақәа дшырхаанхазгьы, сара агәра згоит дахьынӡаҟаз насыԥ иманы дынхон ҳәа, ирҿиаратә ԥсҭазаараҿы насыԥ иман. Избан акәзар иажәеинраалақәа зегьы ԥхаррак рхылҵуеит, угәаҵа дырлашоит: агәкаҳара шамахамзар иҟазшьамызт, ус иҟоу цәаҳәақәак уԥылозаргьы, зегь акоуп, хараӡа иҟоу гәыӷрак ацәаара уахьирԥшуеит».
Таиф Аџьба инапылаҩыра (аиқәаҵәа)
«Акониуктура зҽазымҭоз» апоет хатәра
Апоет иуаҩышьеи, раԥхьатәи реиԥылара шыҟалази лгәалалыршәоит Елеонора Коӷониаԥҳа.
«Раԥхьаӡа акәны Таифи сареи ҳанеиқәшәоз сара схәыҷын, – еиҭалҳәоит лара. – Ахәбатәи акласс аҿы аҵара анысҵоз зны сычмазаҩхеит. Саҳәшьеи Таифи еибагеижьҭеи рацәак ҵуамызт. Ахәылбыҽха аҩны данааи, сара уа сшыҟаз издыруамызт. Ауада дааҩнашылеит хаҵа аукы, иааигны, ацилиндр ихан, дыԥшызар: ӡӷабк дышьҭоуп. Гәыбзыӷрала зҵаарақәак аасиҭеит, аха сара аҭак ҟасҵомызт, сыԥхашьон. Асовет Еидгыла абызшәақәа зегь рыла дсацәажәеит, аха сара ҿысҭуамызт».
Елеонора Коӷониа усҟан Таиф иажәеинраалақәа рыԥхьара далагахьан. Зынгьы лабҿаба дылбахьан лқыҭа Кәтол аклуб аҿы данықәгылоз. Иажәеинраалақәа ирылхны ирҳәоз ашәақәагьы ҿырҳәала илдыруан, лара аҵара ахьылҵоз ашкол аҿы урҭ ашәақәа зегьы бзиа ибаны ирҳәон.
Елеонора Коӷониаԥҳа иазгәалҭоит, Таиф Аџьба «акониуктура зҽацәызыхьчоз» поетын ҳәа.
«Иара асовет аамҭазы дынхон, аха ирҿиараҿы иуԥылом апартиеи, асистемеи ирзышәаҳәо жәеинраалакгьы, – лҳәоит лара. – Аӡәы идҵала дыҩуамызт. Уи поезиоуп ҳәагьы иԥхьаӡомызт – асовет еиҳабыреи, акомсомоли ргәы иақәшәо ажәеинраалақәа. Убри азоуп аиҳабыраҿы рацәак дзырымшаҭозгьы. Аиҳабыра рзы «имодоу» поетмызт Таиф. Гәлиа ихьӡ зху апремиа ианашьарагьы дахаанымхеит, уимоу иԥсы ахьынӡаҭаз зныкгьы апремиа аиуразы дықәдмыргылацызт. Аиҳабыра «бзиа ирбоз» арҿиаҩцәа дырхыԥхьаӡаламызт ажәакала».
Таиф ажәеинраалақәа ихәыцуамызт, ицәаҳәақәа Анцәа иҟынтә иаауан – лҳәоит Коӷониаԥҳа.
«Ас еиԥш ажәеинраалақәа иаауҭахны, ус баша улатәаны иузеиҿартәаӡом, иара ишиашоу акосмос дадҳәалан, уантә лассы-лассы игениалтәыз ацәаҳәақәа изааиуан ҳәа сгәы иаанагоит», – азгәалҭеит лара.
Витали Амаршьан, Белла Ахмадулина, Таиф Аџьба
Таиф Аџьба ирҿиаратә хәылԥазы
«Ҭынч дынхон, ажәеинраалақәа иҩуан»
Аиашара, агәаартра, аԥсыцқьара, ақьиара – абарҭ ракәын ихадароу ҟазшьақәас Таиф Аџьба илаз.
«Ахаан аӡәы диҵашьыцуамызт, аӡәы изы ажәа кьаҳәк имҳәацызт, џьара дгәарымҭеит, ма аинтервиу имрымхит ҳәа хьаас икымызт, машәырлагьы ихаҿы иааиуамызт сымшира азгәашәҭ ҳәа аҳәара аҟаҵара, аорденгьы даҳәомызт, акгьы даҳәомызт, ҭынч дынхон, ажәеинраалақәа иҩуан», – ҳәа еиҭалҳәоит апоет иԥшәмаԥҳәыс лаҳәшьа.
Таиф Аџьба ирҿиара аҭҵааҩцәа иазгәарҭоит, аибашьра аламҭалазтәи ашықәсқәа раан апоет еиҳа имаҷны дыҩуан ҳәа, арҿиаратә ааҭгыларақәа ҟаиҵон.
Аԥсны Аџьынџьтәылатә еибашьра аналага, Таифи иԥҳәыс Риммеи аӷа инапаҿы иааигаз Аҟәа ақалақь ианалаха, иара ихаҭа ишазгәеиҭаз еиԥш «апоезиа зынӡа дацәҟьалеит», еицырдыруа афоризм ишаҳәо еиԥш: «абзарбзанқәа аҟәҟәаҳәа ахы анҭарҵо – амузақәа ҿырҭуам». Апоезиа ахаҭыԥан Таиф амшынҵа аҩра далагеит: есыҽны ианиҵон ақалақь аҿы имҩаԥысуаз ахҭысқәа ртәы – иара ихаҭеи, иуацәеи, иҩызцәеи, игәылацәеи зыниоз.
Таиф Аџьбеи аԥсуа быргцәеи
«Бзиала иаҳзырша!..»: апоет хәы змаӡам имшынҵа
Таифа Аџьба имшынҵа кьыԥхьын аибашьра анеилга ашьҭахь, 1994 шықәсазы, хьӡысгьы иаиуит реиҳа лассы-лассы ианҵамҭақәа злахиркәшоз афраза «Бзиала иаҳзырша!..». Ари амшынҵа документуп – уи аамҭа ахлымӡаахрақәа зныԥшуа хәы змаӡам аинформациа ҵабырг еидызкыло (ақырҭуа еибашьцәа Аҟәа рнапаҿы иҟан аибашьра раԥхьатәи амшқәа инадыркны 1993 шықәса, цәыббрамза 27 рҟынӡа – аред.).
Раԥхьаӡатәи ианҵамҭақәа руак аҿы Таиф Аџьба иҩуан абас: «Иахьа Аԥсны зҭагылоу адрама сахьаркырала аарԥшра мышкызны иаиуп уеизгьы. Аҭоурых – ҭоурыхуп, ицәгьа-ибзиа иааҟало зегьы гәынкылатәуп, ианҵалатәуп».
Усҟантәи Аҟәа ақалақь – есыҽны аԥсуа уаҭахқәа ахьдырҳәуаз, ауаа ршәаны иахьрымаз, ача есааира иахьмаҷхоз, уажәы-уажәы алашара ахьдырцәоз, аӡы акәзар – лассы-лассы иахьааныркылоз, ақалақь анҭыҵ аумақәа мҩаԥысуеит ҳәа апаника аҟаҵаразы ана-ара ауҳәан-сҳәанқәа ахьдәықәырҵоз – абри зегь иалаханы иҟаз Таиф Аџьба уажәи-уажәи урыстәылатәи ателеканалқәа рыла ицоз аинформациатә дырраҭарақәа «Вести», «Итоги» дырзыԥшын. Урҭ рҟынтә амаҷ иадымхаргьы итәылаҿы иҟоу-иану жәабжь иашак иаҳарц азы.
«Аԥсуаа саазықәшәалак зегьы ргәы каҳаны иҟоуп. Даара сацәшәоит ҳара-ҳара ҷан-ҷаны ҳаибакыр ҳәа. Амилаҭ иаадырԥшыроуп аҟәышра, иаҳагьы рҽеиладырҵәароуп. Ҳкурс хада – ахьыԥшымра азықәԥара ҳақәныҟәалароуп. Аҭагылазаашьа иақәыршәаны атактика еиҭакзар ауеит. Еиқәырхатәуп ҳаԥсуа парламент Арӡынба дшахагылоу. Уи ида сара дызбом уажәазы Аԥсны арыцҳара иалазмырӡша даҽа хадак. Мчла ҳаҵахеит. Хшыҩла ҳаҵахар ауп арыцҳара – ҳажәлар ықәӡаар ауеит. Ҳаидгылара, ҳаибаҭахра еиқәырхатәуп. Иахьазы арыцҳара аӡәгьы ихҭнаҳҟьоит ҳәа ҳаламгароуп, ҳара-ҳара ҳгәы еихшәо, ауаҩра ҳцәыӡуа аҟынӡа ҳнанамгароуп.
Иналаршә-ааларшәны еиҿахысуеит.
Анцәа бзиала ҳзырша!» — ҳәа иҩуеит Таиф имшынҵаҿы.
Таиф Аџьба имшынҵа «Бзиала иаҳзырша!» ацәа
Таиф Аџьба имшынҵа «Бзиала иаҳзырша!» актәи, аҵыхәтәантәи адаҟьақәа
«Сыблала избоит аԥсуаа ирыхҭырго»
Таиф Аџьбеи Римма Коӷониаԥҳаи рхәыҷқәа – Алисеи Алиаси – рани раби ирыцны ақалақь аҿы итәамызт усҟан, Аҷандара ақыҭараҿ иҟан (апоет иқыҭа гәакьа, Гәдоуҭа араион ахь иаҵанакуа – аред.). Таиф имшынҵаҿы ихьааигоит урҭ рбашьак ахьимам азы, амаҭәа ԥхақәа мгакәа иахьцаз џьара хьҭак рыламландаз ҳәа дӷьаҵәы-ӷьаҵәуеит, аха урҭқәа зегь реиҳа гәыҵхас имоу ажәлар рԥеиԥш ауп: аԥсуаа ирлахьынҵахои, Аԥсны еиқәхарымашь ҳәа дхәыцуеит.
Убри аамҭазы аӷа имацәаз иҭакыз ақалақь аҿы анхара еиҳа-еиҳа ицәгьахо иалагеит.
Абар Таиф анаҩстәи ианҵамҭаҿы ииҩуа: « Амашьынақәа ирҭатәаны иалоуп абџьар зку ауаа – аформа зшәугьы изшәымгьы. Макьана арҳәрақәа ирҿуп ишырҿыц, ашәарҭа шыҟац иҟоуп, амҩақәа макьана иаартым. Ашәахьанӡа амҩақәа аартны еиҭанеиааишьак шԥаҟамлари ҳәа сгәыӷуеит. Арҭ ахымш-ԥшьымш ача аԥыхьашәара цәгьахеит, мгьалк-егьик ала амла ҳҽаҳаргом, агәылацәагьы ҳацхраақәоит. Аинформациақәа телевизорла иҳауа рыгәрагара уадаҩуп. Ақырҭуа пресса усгьы ҳгәы аҭаԥҽроуп хықәкыс иамоу. Дара ақырҭқәагьы русқәа ҽеим».
Иџьоушьап амала, абас иуадаҩыз аҭагалызаашьаҿгьы Таиф дахьхәны дыҟамызт ақалақь дахьалахаз. Имшынҵа иаԥхьо агәаанагара имоурц залшом, апоет изылхыз миссианы иԥхьаӡон ҳәа абарҭқәа зегьы иблала иахьибаз, аӷа игьангьашрақәа шаҳаҭс дахьроуз – убри ала иара аӷа даҿаԥиҽуан.
«Аҟәа сахьаанхаз ганкахьала ибзиоуп, сыблала избоит Аҟәеи уи иаланхо аԥсуааи ирыхҭырго. Ари зыблала изымбо, изхызымго еиҭаҳәашьа имам, убысҟак игәыҭшьаагоуп», – ҳәа иҩуеит иара.
Апоет убас илахь иангәышьан, зыӡбахә имаз ахлымӡаахрақәа зегьы иара ихаҭа ихҭигарц. 1992 шықәса, жьҭаара 9 рзы ақырҭуа гвардиауаа иареи даҽа ԥшьҩык аԥсуааи дәылганы иргеит, иахьыкәу уаҩы изымдырӡакәа. Аҵыхәтәан иԥсы ҭаны дызбаз иԥшәмаԥҳәыс Римма Коӷониаԥҳа лоуп. Иара даныргоз ацәалашәара бааԥс роуит аҩыџьагь, аха лгәы ааирӷәӷәеит, ҳрыԥсахуазар акәхап ҳәагьы леиҳәеит. Уи аахыс иара хабарда дыбжьаӡит ҳәа дыԥхьаӡоуп.
2016 шықәсазы иаԥҵан Таиф Аџьба ихьӡ зху алитературатә премиа. Иара ипоезиа алаҵәара бзиа амоуп аҿар рыбжьара, иажәеинраалақәа рдыруеит, бзиа ибаны ирыԥхьоит. Таиф Аџьба ииашаҵәҟьаны Жәлар дырпоетуп, иԥсы ахьынӡаҭаз уи аҩыза ахьӡ официалла ишихҵамызгьы.
Таиф Аџьба дахьынхоз аҩны икыду амемориалтә ӷәы
Таиф Аџьба имшынҵа «Бзиала иаҳзырша»
Таиф Аџьба иажәеинраалақәа реизга «Иалкаау» азы Валентин Коӷониа иаԥхьажәа, 2011 шықәса.
Агәамч аӡрыжәреи аиааира аҽазышәареи: апрофессионалцәа Аԥсны зхы иақәиҭу аиқәԥара аҿиара иазкны
Апрофессионалтә қәԥаҩцәа АААК аинфопортал иазеиҭарҳәеит иахьазы Аԥсны зхы иақәиҭу аиқәԥара спорт хкык аҳасабла аҿиара ишаҿу, уадаҩрақәас аҿаԥхьа иқәгылоу, перспективақәас иамоу, иара убасгьы дара рхатә спорттә ԥышәа атәы.
Зхы иақәиҭу аиқәԥара ианакәзаалак Аԥсны бзиа ирбон, ашьапылампыли, акаратеи, абокси инарываргыланы. Иахьазгьы аиқәԥаратә залқәа ҭәуп: ақәԥаҩцәа ишхәыҷу нахыс аҽазыҟаҵарақәа ирылагоит, анацәеи абацәеи рхәыҷқәа гәахәарала, Анцәа иџьшьаны, Аԥсны зхыԥхьаӡара маҷым азыҟаҵаҩцәа рнапы ианырҵоит. Ҳтәылаҿы зхы иақәиҭу аиқәԥара иацу иара ахатә уадаҩрақәа инарываргыланы иамоуп узықәгәыӷша аперспективақәагьы. Уи раԥхьаӡа иргыланы изыбзоуроу азыҟаҵаҩцәа ахәыҷқәа ирыларааӡо агәамчи, ахьамҵреи, аиааира аҽазышәареи роуп.
«Саб, Денис Царгәыш еиԥш сҟалар сҭахуп»
2012 шықәса, Лондонтәи Аолимпиада. Аԥсуаа зегьы ргәы хыҭ-хыҭуа ҳџьынџьуаҩ, Гәдоуҭатәи арԥыс Денис Царгәыш даиааиндаз ҳәа ахәмаррақәа ирыхәаԥшуан. Иара маҷк деиқәымшәеит, Аолимпиатә хәмаррақәа – 2012 рҟны аџьаз медал игоит.
Аха уигьы қәҿиара дуӡӡан. Уи нахыс ихьӡ ажәлар ирылаҵәеит: Аԥсны ақалақьқәа зегьы рҟынтә аҷкәынцәа «Саб, Денис Царгәыш еиԥш сҟалар сҭахуп» ҳәа, аспортзалқәа рахь рхы дырхеит, зхы иақәиҭу аиқәԥара аҽазыҟаҵаразы еиҳагьы агәаҳәара рызцәырҵны.
Машәырӡам, лахьынҵоуп
Ахра Ҵәыџьба диит Аҟәа, даныҳәыҷыз нахыс цәала-жьыла дыӷәӷәаӡа дыҟан. Амчи, аилҟьареи, аспорт азҟазареи ишьа-ида иалан. Дышқәыԥшыз нахыс аспорт аҿы ақәҿиара аиура иҽазишәон: акробатикеи, каратеи рышҟа дныҟәон, аха иҩызцәеи иқәлацәеи есқьынгьы иарҳәон ақәԥара иҽазикыр, ихы бзианы изаарԥшуеит ҳәа. Ус иагьыҟалеит.
Иахьазы Ахра ихыҵуеит 24 шықәса, аха уажәнатә ирҳахьеит ақәԥареи, азыҟаҵареи рганахьала аԥышәа ду. Араҟа иазгәаҭатәуп аспортсмен азыҟаҵара аус дшазнеиз. Ахра ихаҭа иҿазыҟаиҵон Москва Аолимпиатә резерв аҟны, аха аԥсҭазаараҿы ишыҟалало еиԥш, амашәыр иахҟьаны ахәахәара иоуит. Уи амшала ихатә спорттә кариера уа иҿахҵәоит. Аха ари ахҭыс аспортсмен иҿаԥхьа иаанартуеит иҿыцу амҩа: Ахра Ҵәыџьба иус дацәхьамҵит, ахәыҷқәа рзыҟаҵара иҽазикит, абар уажәшьҭа хәышықәса ҵуеит уи аус қәҿиарала даҿуижьҭеи.
«Иналукааша спортсменс уҟалар уҭахызар, абаҩхатәра мацара заҵәык маҷуп, агәамч умазароуп, аус уацәаашьар ҟалаӡом, аиааира уҽазушәозаруп», – иҳәоит Ахра Ҵәыџьба.
«Аԥсны аиқәԥара аҩаӡара ҳаракуп, абаҩхатәра злоугьы рацәоуп»
Азыҟаҵаҩ гәаартыла ишиҳәаз ала, иазыҟаиҵахьоу ахәыҷқәа зегьы рхыԥхьаӡара игәалашәом. Иахьазы иара игәыԥ аҟны рҽазыҟарҵоит 25-ҩык аҷкәынцәа, урҭ рыҟнытә қәрала иреиҵбаӡоу ирхыҵуеит 5-шықәса, иреиҳабӡоу – 15 шықәса.
«Аԥсшьарамшқәа аламҵаӡакәа есыҽны ҳҽазыҟаҳҵоит. Ҳара ҳтәылаҿы аиқәԥара аҩаӡара ҳаракуп, абаҩхатәра злоугьы рацәаҩуп. Ацхыраара ду ҳаиҭоит Адунеизегьтәи аԥсуа-абаза конгресс Иреиҳаӡоу Ахеилак ахантәаҩы Мусса Егзакь. Аԥсны азыҟаҵаҩцәа зегьы руалафахәы ахәҭак иара иоуп изшәо, убасгьы ацхыраара ҳаиҭоит иҷыдоу аспорттә маҭәахәқәа раахәараҿы», – иҳәоит Ахра Ҵәыџьба.
Зхы иақәиҭу аиқәԥара ԥхьаҟатәи аԥеиԥш далацәажәо, Ҵәыџьба иазгәеиҭеит, Аԥсны ишырацәаӡоу абаҩхатәра бзиа злоу, аҽазыҟаҵара иацәымаашьао, зхықәкы анагӡаразы аҽазышәара змоу аспортсменцәа, иара убасгьы ишмаҷым урҭ адгылара рызҭо ауаа.
«Иахьазы Аҟәа иаҳамоуп аспортзалқәа, уахь иныҟәо ахәыҷқәа рацәоуп. Аҭагылазаашьақәа зегь аԥҵоуп аҽазыҟаҵарақәа рзы. Ус шакәугьы, дарбанзаалак аспортсмен ипрофессионалтә ҩаӡара аизырҳаразы итәыла анҭыҵ имҩаԥысуа аицлабрақәа ихы рылаирхәлароуп. Аха ацарақәа-аарақәа еснагь изалыршахом, афинанстә зҵаара иахҟьаны.
Гәдоуҭа – «ақәԥаҩцәа реиҵааӡарҭа»
«Азал аҟны аҽазыҟаҵареи, Аԥсны аҩныҵҟа мацара ақәгыларақәеи рыбзоурала иҳаракӡоу аихьӡарақәа раагара алымшар ҟалап», – иҳәоит иара.
Адам ихаҭа ақәԥара иҽазикит быжь-шықәса шихыҵуаз, иахьа уажәраанӡагьы бзиа иибо аус дацәхьаҵуам. Еиуеиԥшым жәларбжьаратәи аицлабрақәа рҟны аиааира згахьоу азыҟаҵаҩ игәалаиршәоит ари аспортхк аҟны раԥхьатәи ишьаҿақәа шыҟаиҵаз. «Исхыҵуан 15 шықәса. Перм имҩаԥысуан Урыстәыла ачемпионат. Усҟаназы раԥхьаӡакәны абас еиԥш зыҩаӡара ҳараку аицлабра ҳхы алаҳархәуан. Уаҟа сара аиааира сзымгеит, аха аԥышәа ду соуит».
Адам изы акырзҵазкуа раԥхьатәи иааираны иҟалеит 2009 шықәсазы имҩаԥысуаз хынтә раан Аолимпиатә чемпионс иҟалахьаз Александр Медведев ихьӡ зху Жәларбжьаратәи ақәԥаҩ қәыԥшцәа рыбжьаратәи атурнир «Медвежонок» аҟны актәи аҭыԥ агара.
Азыҟаҵаҩ излаиԥхьаӡо ала, Гәдоуҭа ақалақь – «ақәԥаҩцәа реиҵааӡарҭа» ҭыԥуп: шықәсык аҩнуҵҟала Гәдоуҭа имҩаԥгахоит еиуеиԥшым аицлабрақәа ааба. Цәеиба иазгәеиҭеит, ацхыраара шрынаҭо Гәдоуҭатәи Аспорттә Еилакы, зхы иақәиҭу ақәԥаразы Афедерациа, Аԥсны аҵара аминистрра, иара убасгьы АААК Иреиҳаӡоу Ахеилак ахантәаҩы.
Аспорти аԥсҭазаареи рҟны аиааира агара
Адам игәыԥ аҟны рҽазыҟырҵоит 20-ҩык ахәыҷқәа, хәышықәса инаркны 13 шықәса рҟынӡа зхыҵуа. Аҽазыҟаҵарақәа шамахамзар есыҽны имҩаԥысуеит.
«Сара сгәыԥ аҟны, ирацәаҩуп сзыҳәом, аха иҟоуп даараӡа абаҩхатәра злоу ахәыҷқәа, ҳаԥхьаҟа ақәҿиара дуқәа раагара зылшаша», – иҳәоит Цәеиба.
Ҳара ҳахь иныҟәо зегьыҵәҟьа зымчемпионхаргьы, ма испортсменцәа хьӡырҳәагақәаны иҟамларгьы, зегь акоуп зхәыҷаахыс аспорт знапы алаку дарбанзаалак «дыԥхасҭаҳом», аԥсҭазаараҿы ак илҵуеит ҳәа иԥхьаӡоит атренер.
«Аспорт цәеижьла уахьарӷәӷәо адагьы, ухәыцшьа арҵаулоит, уаӡрыжәуеит», – ҳәа агәра ганы дыҟоуп иара.
Аԥсны зхы иақәиҭу аиқәԥара акыршықәсатәи аҭоурых амоуп. Ари аспорт хкы аҿиара аиуит Аԥсны Аџьынџьтәылатә еибашьра ашьҭахьҵәҟьагьы: ҩаԥхьа иаатуа иалагеит аҽазыҟаҵаратә залқәа, азныказы аҭагылазаашьақәа зынӡа ишыхьанҭазгьы арԥарацәа аҽазыҟаҵарақәа рахь иныҟәон, ибжьарыжьуамызт. Аԥсыуала ақәԥара иаанаго – агәамч аизырҳароуп, ус анакәха аиааирақәа ҟамларц залшом аспорт аҿеиԥш, аԥсҭазаара аҟынгьы.
Виачеслав Чрыгба: сызнысыз аԥсҭазааратә мҩа сгәы азҭоуп ҳәа сҳәартә сыҟоуп
Аԥсны уаанӡа Адәныҟатәи аусқәа рминистрс иҟаз, афилологиатә ҭҵаарадыррақәа рдоктор, апрофессор, АААК Иреиҳаӡоу ахеилак алахәыла Виачеслав Чрыгба 60-шықәса ихыҵра аламҭалазы Аконгресс аинфопортал иазеиҭеиҳәеит изанааҭ алхра шыҟалаз, иҭҵаарадырратә усуреи, Европа алекциақәа дышрыԥхьои, иԥсҭазааратә мҩеи ртәы.
— 60 шықәса — ауаҩы иԥсҭазаараҿы ҳәаак иаҩызоуп, дзыхьӡахьоу ааидкыланы зеиԥшла лкаақәак аныҟаиҵаша. Иахьазыҳәан шәара иреиҳау шәеихьӡарас зыӡбахә шәҳәарц ишәылшои?
— Сықәреи сыҩнуҵҟатәи сгәалаҟареи зынӡа еиқәшәом, аха зегь акоуп, 60 схыҵит – ари сбиографиа иузаҟәымҭхуа фактуп, убри аҟнытә исгәаԥха-исгәамԥха – исыдыскылароуп.
Сара сзы еснагь ихадаран занааҭс иалысхыс ахырхарҭа – алингвистика аҿы специалист бзиас аҟалара, профессоналк иаҳасабала ашьақәгылара. Иахьсзаанаҭу анахысгьы, аҭҵааратә ус зегь реиҳа бзиа избо акоуп. Сгәыӷуеит, убри ахықәкы сзынагӡеит ҳәа, убри аҟнытә аԥсҭазаара згәы азҭоу ицәанырра сымоуп. Искьыԥхьхьоу аусумҭақәа рҟынтә иҟоуп сызлаҽхәо, ҳәарада ус иҟоу рхыԥхьаӡара иҵегь еиҳазаргьы сҭахын, аха уигьы ҟәнысшьом. Адоктортә диссертациа сыхьчеит Леидентәи ауниверситет аҟны, Европа реиҳа еицырдыруа ауниверситетқәа ирхыԥхьаӡалоу. Уи аԥхьа акандидаттә диссертациа сыхьчахьан Москва Абызшәадырратә институт аҟны, уаҟа сара иреиӷьӡоу кавказҭҵааҩцәа рдыррақәа рҿысҵааит.
Стәыла аполитикатә ԥсҭазаарагьы салахәын: Москва саныҟаз аамҭақәа рзгьы 1980-тәи ашықәсқәа раан, аԥсуа диаспора срыхәҭакны, 1997-2007 шықәсқәа раангьы – Европатәи атәылақәа рҿы Аԥсны Аҳәынҭқарра адипломатиатә хаҭарнакс саныҟаз, анаҩс Аԥсны ахада Сергеи Багаԥшь иабжьагаҩс сыҟан адәныҟатәи аполитика аганахьала, иара убас хәышықәса инеиԥынкыланы Аԥсны Адәныҟатәи аусқәа рминистрс аус зуан. Сгәы иаанагоит абарҭ амаҵурақәа зегь рҿы ламысла сыжәлари сыԥсадгьыли рымаҵ зуан ҳәа.
Владислав Арӡынбеи иареи, Женева, 1994 шықәса
Виачеслав Чрыгба ихатә архив аҟнытә
Милорад Додик иааԥхьарала Сербиатәи Ареспублика аофициалла аҭаара, 2015 шықәса, ԥхынҷкәын 4
Ашьха-Ҟарабахи, Приднестровиеи, Аахыҵ-Уаԥстәылеи, Аԥсныи рыдәныҟа-политикатә усбарҭақәа реиҳабцәа ԥшь-ганктәи реиԥылара
— Акыраамҭа адәныҟатәи аусқәа рминистрс иҟаз иаҳасабала иахышәҳәаауазеи иахьатәи Аԥсны адәныҟаполитикатә ҭагылазаашьа, уи жәларбжьаратәи азхаҵаразы иамоу акурс?
— Жәларбжьаратәи азхаҵара ахала иҟалаӡом, уи акыраамҭа азааԥсара аҭахуп. Раԥхьаӡа иргыланы, активла аинформациатә политика мҩаԥгалатәуп, избан акәзар адунеиаҿ ҽеила ҳрыздырӡом иахьа уажәраанӡагьы. Жәларбжьаратәи аилазаара иазнаҳгароуп ҳтәыла иазку иҵабыргу аинформациа, анҵамҭа бзиақәа ҟаҵалатәуп, Аинтернет ииашаны ахархәара аҭалатәуп, ааԥсарада аус улатәуп уи аганахьала, иара убас еиҿкаалатәуп жәларбжьаратәи акультуратә, аспорттә усмҩаԥгатәқәа, ConIFA (Ихьыԥшым ашьапылампылтә ассоциациақәа рконфедерациа имҩаԥнаго жәларбжьаратәи атурнир – аред.) ачемпионат иаҩызоу, жәларбжьаратәи акинофестивальқәеи, ацәыргақәҵақәеи. Аҿарацәа, астудентцәа реимдарақәа мҩаԥгалатәуп. Ҳара анҭыҵ ирацәаны ҳныҟәалароуп, ҳтәылахьгьы ирацәаны ааԥхьарақәа раҳҭалароуп. Убас иҵегь иҟауҵаша рацәоуп.
Абри зегь анагӡаразы афинансқәа аҭахуп, аха ҳтәыла ус еиԥш еиқәшәам, уи ада егьа ҳааԥсаргьы, иҳауша алҵшәақәа духаӡом. Аха зегь акоуп, хыхь еиқәысыԥхьаӡаз зегь ҟаҵалатәуп, ҳтәыла инарҭбааны адипломатиатә азхаҵара аиур ҳҭахызар.
Урыстәыла Адәныҟатәи аусқәа рминистр Сергеи Лаврови иареи
— Абар уажәшьҭа 35 шықәса инареиҳауп аҭҵаарадыраа шәнапы алакуижьҭеи, еиуеиԥшым ахырхарҭақәа рыла: абызшәадырра, аҭоурых, жәларбжьаратәи аизыҟазаашьақәа. Ишԥамҩаԥысуаз шәыԥсҭазаараҿы абарҭ аинтересқәа рышьақәгылара, доусы хыҵхырҭақәас ирымази?
— Саныхәыҷыз азоологиа даара исгәаԥхон, сзоолагхарц сҭахын. Аҩны азоопарк еиҿыскааит. Уи адагьы, аҟазара аинтерес сыман, сҟазараҭҵааҩхаргьы ҟалап ҳәа сазхәыцуан. Аха жәохәҟа шықәса анысхыҵуаз Шьалуа Инал-иԥа ишәҟәы «Абхазы» санаԥхьа – аусумҭа хазына ду – еилыскааит аԥсуаҭҵаара сҽазыскыр шысҭаху. Ус иагьыҟалеит. Иҭоурыхума, ибызшәадырроума, жәларбжьаратәи аизыҟазаашьақәа роума – урҭ зегьы Аԥсны иадҳәалоуп.
Абаза бызшәатә експедициа алахәцәеи иареи. Аекономика иреиҳаӡоу ашкол, Москва

Аҟәа аиашьаратә қалақьс иазыҟоу Килманрок аҟны Аԥсны Аҳәынҭқарра аделегациа алахәцәа дрыцны, Шотландиа, 1994 шықәса, лаҵарамза 24

— Хара имгакәа иҭыҵраны иҟоуп сышәҟәқәак, алингвистикеи аҭоурыхи ирызку, урҭ рҭыжьра уалԥшьас исыԥхьаӡоит. Дара уажәшьҭа аҭыжьра иазыхиоуп, маҷқәак сеиҭанарыхәаԥшуеит ауп. Уи ашьҭахьгьы исымоуп аҭҵаарадырра аганахьала агәҭакқәа. Сгәы ҿыӷьны ҳәа иҟамлаӡацт, ҟалашьагьы амаӡам, акызаҵәык проблемас иҟоу – сгәы иҭоу зегь рыхьӡароуп.
— Акыршықәса Европа аус жәуан, кавказтәи абызшәақәа ркурс мҩаԥыжәгон. Европатәи астудентцәа ари акурс иабанӡазҿлымҳаз? Шәгәанала кавказтәи абызшәадырра цхыраагӡоума Кавказ акультура Европа аӡыргаразы? Ааи акәзар, ишԥа?
— Сыстудентцәа сгәы рыладууп, гәыбылрала исгәалашәоит, урҭ даара иазҿлымҳан кавказтәи абызшәақәа рҵара, аӡәырҩы алингвистцәа бзиақәа рылҵит. Адунеиаҿы Кавказ азҿлымҳара ду амоуп уҳәар ҟалоит, кавказҭҵааратә конференциақәа ирҭаауа аҵарауаа рхыԥхьаӡара еснагь ирацәоуп. Адунеиаҿ иҟоу кавказҭҵааҩцәа рыпрофессионалтә еилазаара акыр иҭбаауп, уи алахәцәа иҭрыжьуа ашәҟәқәеи, егьырҭ аусумҭақәеи рыбзоурала жәларбжьаратәи аҭҵаарадырратә еилазаареи иара ус ауаажәларреи Кавказ, уи иқәынхо ажәларқәеи, урҭ злацәажәо абызшәақәеи, ркультуреи ирызкны иаҳа ихарҭәаау адыррақәа роуеит.
Сара еиҳарак сзыԥхьоз кавказтәи абызшәадырра алагалеи аԥсуа бызшәа аграмматикеи ракәын. Зны експериментк аҳасабала семестрк саԥхьон ақырҭуа бызшәа аграмматика, апррфессор Џьорџь Хьиуитт (Еицырдыруа британиатәи абызшәадырҩы, Лондонтәи ауниверситет мрагыларатәи, африкатәи аҭҵаарақәа рышкол апрофессор – аред.) еиқәиршәаз арҵага шәҟәала. Астудентцәа иасырԥхьоз рацәаҩын, руаӡәы Џьамтәылантәын, шьҭрала дақырҭуан, аха ихатәы бызшәа издыруамызт, иҵар иҭахын. Џьорџьи сареи ҳҩыза – голландиатәи апрофессор-кавказҭҵааҩы Рикс Смеетс слекциаҿы абри ақырҭуа студент даниба цәгьа дарлахҿыхит, алафгьы иҳәеит: «Иџьоушьап – аԥсуа рҵаҩы Аԥснынтә Голландиа дааны, голланд бызшәала ақырҭуа грамматика иирҵоит Џьамтәылантә иааз ақырҭуа!» ҳәа. Ииашаҵәҟьаны, уи уамашәа иубартә иҟан!
Германиа, Бамберг ауниверситет аҟны кавказтәи абызшәатә ҭаацәара иазку алекциа аԥхьараан
Москва, Урыстәыла Аҭҵаарадыррақәа ракадемиа иатәу Абызшәадырратә институт аҟны аԥсуа-адыга бызшәашьаҭа ахылҵшьҭра иазку алекциаҿы
Абаза бызшәа алекциаҿы. Аекономика иреиҳаӡоу ашкол, Москва
— Аԥснытәи аҳәынҭқарратә университет аҿы еиуеиԥшым акурсқәа мҩаԥыжәгоит: кавказтәи абызшәақәа – урҭ рахьтә аԥсшәа, аубых бызшәа, адыга бызшәақәа, иара убас жәларбжьаратәи аизыҟазаашьақәа ирыдҳәалоу акурсқәа шәымоуп. Ус анакәха, шәыстудентцәагьы еиуеиԥшӡам. Афилологцәеи жәларбжьаратәи аизыҟазаашьақәа рхырхарҭала аҵара зҵо астудентцәеи аус рыдулара абанӡеивгоу? Насгьы иабанӡеиԥшым Аԥсны Европеи алекциақәа раԥхьара?
— Ииашоуп, акурсқәа имҩаԥызго еиԥшӡам, дара астудентцәагьы разыҟаҵашьа еиԥшӡам: зеиԥшла иуҳәозар, аԥсуа филологцәа рдыррақәа акыр ихьысҳауп. Зны-зынла иара усгьы ахԥатәи акурс аҿы итәоу афилолог идыруазарц зыхәҭоу аматериалгьы аиҭаҳәара ансықәшәало ыҟоуп. Жәларбжьаратәи аизыҟазаашьақәа рхырхарҭала аҵара зҵо астудентцәа рылаԥшҳәаа иаҳа иҭбаауп, атәым бызшәақәа рдыруеит, аԥсуа филологцәа рҟны уи ахьуԥыло маҷуп, арахь уазхәыцыр, афилологцәа роуп абжьааԥны абызшәа рацәа рдырра иазҟазоу. Ус сҳәаргьы, зегь акоуп афилологцәа рыбжьарагьы курсцыԥхьаӡа иҟоуп аӡәы-ҩыџьа аҵара бзиаӡаны изҵо ахшыҩ еилгақәа, убарҭ роуп «саамҭа баша исмырӡит» ҳәа сзырҳәогьы. Аԥсуа университет аҟны алекциақәа срыԥхьоит 2007 шықәса раахыс, усҟани уажәи еиҿурԥшуазар, ҳәарада иахьатәи афилологцәа разыҟаҵашьа акыр еиӷьхеит. Зеиԥшла ирдыруа иаҳа ирацәахеит, иҟалап, аинтернет абзоуралагьы акәзар, жәашықәса раԥхьа иҭалоз раасҭа.
Сгәанала, аԥсуа филфак аҟны арҵаратә система аԥсахра ахәҭоуп. Уажәы иаԥу асистема афилологцәа разыҟаҵара иазынархоуп, аха ҳтәыла арысҟаҩык афилологцәа аҭахӡам, аԥсуа бызшәа арҵаҩцәа бзиақәа роуп иаҭаху, урҭ азхаӡом. Убри азы ԥшьышықәсагьы азхоит, хәба рцымхәарас. Иара афакультетқәа шьоукы ааидкыланы хазы арҵаҩратә институт аԥҵазар ауеит, ауниверситет ахаҭа аҩаӡарагьы еиҳахон усҟан.
Иахьа зехьынџьареиԥш ҳауниверситет аҿгьы ареформақәа ҳҭахуп, ҳаамҭазтәи аҵара аҭахрақәа ирықәшәо иҟаларц азы. Адунеи зегь аҟны ишыҟоу еиԥш, аҵареи аҭҵаарадырреи еидҳәалатәуп, уи макьана имаҷӡаны иаҳԥылоит.
2018 шықәса, цәыббра 22 рзы Германиа, Ниурнберг имҩаԥысуаз Жәларбжьаратәи Ачерқьес Конгресс аҟны иқәгылара
Далаи Лама иԥылара Иарбам амилаҭқәеи ажәларқәеи реилазаараҟны (UNPO), Гаага, Нидерланды, 1994 шықәса
— Шәара шәхәыҷқәа рхатәы бызшәала ибзианы ицәажәоит. Шәгәанала иахьа аԥсуа ҭаацәарақәа рзы уи иџьашьатәу ак акәны изыҟалазеи, иумадырҽхәо аҟынӡа?
— Схәыҷқәа аԥсышәала ибзианы ицәажәон ахәыҷбаҳчахь инеиаанӡа. Адәахьы ҳаныҟаз аԥсышәала ишеицәажәоз збоз зегьы уамашәа ирбон, ирымадырҽхәон, аха џьашьатәыс иҟоузеи – Аԥсны ииз, изызҳауа аԥсуа хәыҷы ихатәы бызшәала дцәажәозар?! Аха убри аан ахәыҷқәа акы иразҵаауаз урысшәала акәын ишрацәажәоз. Нас убарҭ ауаа зегьы ираҳҳәалар акәхон, ахәыҷы макьана аурысшәа издырӡом, аԥсышәала ишәҳәа ҳәа, ус анаҳҳәалак иаҳагьы иџьаршьон. Апоет иҳәан еиԥш, уччар ҟалон, уҵәыуартә иҟамызҭгьы…
Изхысҳәаауа, аԥсуа хәыҷбаҳчахь иныҟәо ианалагоуп схәыҷқәа аурыс бызшәа анырҵаз, ашкол ианҭала зынӡагьы аурысшәахь ииасит. Аԥсны аԥсуа бызшәа арҵара аспецифика ус иҟоуп – ахәыҷбаҳчеи ашколи рҟны заамҭа цахьоу арҵага шәҟәқәеи, аметодикақәеи, апрограммақәеи рыла иузыҵаӡом, уимоу лассы-лассы ахәыҷы иидыруагьы ихашҭуеит. Абри зегьы шьаҭанкыла иԥсахтәуп, ҳбызшәа ԥшӡа, ҳбызшәа ҵаула еиқәҳархарц ҳҭахызар, аҳәынҭқарратә статус змоу ҳбызшәа. Аха иахьа аиҳабыра ари азҵаара ишазыҟоу ала ԥхьаҟагьы ицалар, абызшәа апроблема аӡбарахь иахәҭоу афинанс шьҭымкәа, еффективра злам арҵаратә системагьы ԥсахымкәа, алҵшәа бзиақәак раагара даара иуадаҩхоит.
Виачеслав Чрыгба иҭаацәа
— Шәыҷкәынцәа шәышьҭа ихыланы аҭҵаарадырра напы аларкыр шәҭахума? Рзанааҭ алхрақәа рҿы анырра ҟашәҵома, мамзаргьы доусы ирҭаху амҩа ылырхырц алшара рышәҭо?
— Дара иргәаԥхо азанааҭқәа алырхырц сҭахуп, ргәы иақәшәо аус рзанааҭны иҟаларц сгәы азыҳәоит, сара сҿы ишыҟалаз еиԥш. Убас еиқәшәозар зегьы иреиӷьуп. Иаҳҳәап, сԥа еиҳабы Андреи данқәыԥшызнатә акомпиутерқәа даара дырчычан, уажәы дыпрограммист бзиоуп, уи аус ауп иахьа дыцәгьамкәа дныҟәызгогьы. Убри аҟнытә аиҵбацәагьы, аамҭа анааилак дара ирҭаху амҩа ылырхааит, сара изласылшо ала срыцхраауеит. Уи аҭҵаарадыраа акәхо, амедицина акәхо, ма даҽакхо. Дара рхаҭақәа иалырхроуп ргәы ззыҳәо.
— Иахьа Виачеслав Андреи-иԥа иазҵаазҭгьы дзакәхарц ииҭахызи ҳәа, аҭакс иҟашәҵарыз? Шәыпрофессионалтәи шәыԥсҭазааратәи амҩа ҽазнык шәеиҭанысрызма?
— Азанааҭ алхра аганахьала акгьы сыԥсахуамызт. Аԥсҭазаараҿы акәзар, иҟан гхақәак, урҭ реиҭаҟаҵара сҭаххомызт, ҳәарада. Аха иааидкыланы иуҳәозар, исԥсахуаз маҷхон. Сара даара исықәҿиеит аҩызцәа бзиақәа рыла, урҭ рхыԥхьаӡараҿы иҟан ауаа дуқәагьы – Владислав Арӡынба, Мураҭ Иаган (шьҭрала иаԥсыуоу аҩада-америкатәи афилософ, апублицист – аред.) реиԥш иҟаз, аӡәыцыԥхьаӡа – дунеи дук ныҟәыргон.
Мураҭ Иагани иареи
Мушьни Хәарцкьиеи иареи, Ленинград
Уаанӡеиԥш уажәгьы ауаа бзиақәеи сареи ҳаиԥылоит. Абри зегьы доуҳала даара сарбеиоит. Иаҳҳәап, аҵыхәтәантәи аамҭазы Мусса Егзакьи сареи ирацәаны ҳаицәажәон, иара Аԥсназы иҟаиҵахьоу рацәоуп. Иахьа уажәраанӡагьы сара иҿыцу ак сҵоит аинтерес ахьсымоу еиуеиԥшым ахырхарҭақәа рыла. Уаанӡа даара ирацәаны ашәҟәқәа срыԥхьон, ауаагьы ашәҟәқәа ирҩызоуп, исҩызцәоуп. Уажәы – иаҳа сыҩуеит. Схәыҷқәеи сареи аамҭа еицаҳхаҳгоит. Агәҭак ҿыцқәа срызхәыцуеит. Сышьҭахьҟа схьаԥшуазар, исҳәар сылшоит – сыԥсҭазаара зегь рыла сгәы азҭоуп ҳәа.
Владислав Арӡынбеи иареи, Гаага
Оҭҳаратәи адольмен. Владислав Арӡынбеи, Алик Габелиеи, Вадим Бжьаниеи, Лаша Коӷониеи, Карина Демирчани дрыцны, 1981 шықәса
«Сеигәырӷьоит, салаҽхәоит»: Москва иаатит XVII-тәи афестиваль «Хьыбла Гьерзмаа шәаалыԥхьоит…»
Есышықәстәи амузыкатә фестиваль «Хьыбла Гьерзмаа шәаалыԥхьоит…» XVII-тәи асезон, Зураб Соҭкьилава игәалашәара иазку, аартын Москватәи аконсерваториа азал хада аҟны.


«Иара (Зураб Соҭкьилава – аред.) иҭаацәареи сареи аиҩызара ҳабжьоуп, даара исҭахыз аӡә иакәын, сеизҳара акыр дацхраахьан уаанӡа. Насгьы, ҳара дгьылк ҳаицалҵит, убри аҟнытә гәахәарала сынтәатәи афестиваль актәи аконцерт иара игәалашәара иазыскуеит. Иахьа дҳалагылазҭгьы, ари аконцерт гәыкала далахәзаауан. Аҵыхәтәантәи имшқәа рҟынӡа ашәа иҳәон иара. Анцәа ду сикәыхшоуп, абас еиԥш иҟоу ауаа хазынақәа сыԥсҭазаараҿы иахьысԥылоз, иахьагьы иахьсывагылоу», – лҳәеит аконцерт аламҭалаз ателеканал «Россиа-Культура» иалҭаз аинтервиу аҟны Хьыбла Гьерзмаа.
Иблахкыгаз аконцерт ала Москва иаартын XVII-тәи афестиваль «Хьыбла Гьерзмаа шәаалыԥхьоит…»
Аоператә шәаҳәаҩы еиҭалҳәеит афестиваль амҩаԥгара илызцәырнаго ацәаныррақәеи уи иамоу аҵаки ртәы.
«Сара сзы ари амш акраҵанакуеит, избанзар, раԥхьаӡа иргыланы, Аконсерваториа азал хадаҟны иахьымҩаԥысуа азы, насгьы ари уажәшьҭа XVII-тәи фестивальуп, акыршықәса раԥхьа Аԥсны ихацыркыз, аха уиижьҭеи згеографиатә ҳәаақәа ҭбаахаз: сара сеигәырӷьоит, салаҽхәоит афестиваль ахьӡ уажәшьҭа адунеиаҿы иахьырдыруа», – ҳәа азгәалҭеит лара.
Москватәи аконсерваториа азал хада аҟноуп 1994 шықәсазы аоператә шәаҳәаҩ қәыԥш Хьыбла Гьерзмаа раԥхьатәи атриумф ахьылзыԥшыз. Москва имҩаԥысуаз Пиотр Чаиковски ихьӡ зху жәларбжьаратәи аконкурс аҟны, 24 шықәса зхыҵуаз Гьерзмаа иналыгӡеит Розина лариа, Россини иопера «Сивильски цириульник» аҟнытә, иара убасгьы Асҭыԥҳа лариа, Николаи Римски-Корсаков иопера «Снегурочка» аҟнытә.
Гьерзмаа ари аконкурс аҿы лықәгылара зегьы аршанхеит. Ажиури ирыдыркылеит ипрецедентдаз аӡбара – аконкурс аҭоурых аҟны раԥхьаӡакәны уи алахәҩы Агран-при лырҭеит: Хьыбла лаԥхьагьы, уи лаамышьҭахьгы Агран-при уаҳа аӡәгьы ианашьамызт. Ҳәарада, ари аҳамҭа артистка лашәаҳәаратә кариера аҟны акрызҵазкуаз хҭысны иҟалеит.
Сынтәа Хьбыла Гьерзмаа длыцны асценахь дцәырҵит еицырдыруа аргентинатәи аоператә шәаҳәаҩы, атенор Хосе Кура, Евгени Светланов ихьӡ зху Урыстәылатәи Аҳәынҭқарратә оркестр напхгара азиуан иналукааша италиатәи амаестро Даниеле Каллегари.
Зыхьӡ нагоу арҭ амузыкантцәа афестиваль иалахәхаразы рааԥхьара аидеиа Хьыбла Гьерзмаа илызцәырҵит ҵыԥх, жәабран мзазы, Земпер ихьӡ зхәу Дрездентәи аоператә театр аҟны иқәыргылаз аспектакль «Отелло» аҟны данықәгылоз. Уи аспектакль аҟны Хосе Кура ашәа лыциҳәон, адирижиорс дыҟан – Даниеле Каллегари. Убасҟан оуп лара ианылыӡбаз Џьузеппе Верди иопера «Отелло» аҟнытә ариақәа лконцерт аҟны рынагӡара.
Афестиваль раԥхьатәи аконцерт аҽны азал хада аҿаԥхьа абилеҭ аахәара иахьымӡаз ауаа еизаны ашә аԥхьа игылан. «Абилеҭқәа иаразнак иаархәеит. Ҳара ҳахьымӡаӡеит. Сыԥшәмеи сареи араҟа абилеҭқәа раахәара ҳалшап ҳәа ҳгәыӷны ҳааит, аха иамуит. Ишыжәбо еиԥш, ҳара ҳҩызцәа даараӡа ирацәаҩуп», – ҳәа ҳалҳәеит Москва инхо Татиана.


«Абар 17 шықәса ҵуеит Хьыбла Гьерзмаа лытриумф шаҳаҭцәаны ҳаҟоуижьҭеи. Хьыбла Аԥсныҟа иаалгахьеит еицырдыруа амузыкантцәеи, ашәаҳәаҩцәа дуқәеи. Уажәшьҭа, XVII-тәи афестиваль аҩбатәи ахәҭа Аԥсны ҳазыԥшуп. Хьыбла Гьерзмаа даҳзаауеит жьҭаарамзазы, агәҭакқәа зегьы уажәазы ишәзаасыртуам, аха аконцерт иухамшҭуа акы акәны ишыҟало агәра шәсыргоит», – иҳәеит Кәабахьиа.
Аконцерт убасгьы даҭааит Аԥсны Аҳәынҭқарра аекономика аминистрра апресс-маӡаныҟәгаҩ Гьаргь Берзениа, Хьыбла Гьерзмаа лҟазара абзиабаҩцәа рахь зхы адызкыло.
«Москва саҭааны сыҟоуп аусура аганахьала, аха Хьыбла Гьерзмаа лконцерт, ҳәарада, ибжьасыжьуамызт, уи еснагь гәадурала ҳалзыҟоуп. Афестиваль «Хьыбла Гьерзмаа шәаалыԥхьоит…» – Аԥсны еиԥш уажәшьҭа уи анҭыҵгьы ихадардоу амузыкатә хҭысқәа иреиуоуп. Ҳашәаҳәаҩ хьӡырҳәага лыбзоурала арҭ ашықәсқәа ирылагӡаны адунеиаҿы еицырдыруа амузыкантцәа аӡәырҩы ҳтәыла иаҭаахьеит. Есышықәса Аԥсны ргәы хыҭ-хыҭуа иазыԥшуп ари афестиваль амҩаԥысра, сынтәагьы ус ауп ишыҟоу», – иҳәеит Берзениа.
Амузыкатә фестиваль «Хьыбла Гьерзмаа шәаалыԥхьоит…» аоператә шәаҳәаҩы Аԥсны ихацлыркит 2001 шықәсазы. 2014 шықәса инаркны афестиваль амҽхак аҽарҭбааит, уи мҩаԥысуа иалагеит Аԥсны анҭыҵгьы: Москва, Аконсерваториа Азал хада аҟны, К.С. Станиславски, Вл. И. Немирович-Данченко рыхьӡ зху Амузыкатә театр асценаҟны, Вена, Миузикфераин Ахьтәы зал аҟны, Карнеги-холл аҟны, швеицариатәи ақалақь Санкт-Мориц аҟны.
Афестиваль аԥҵоуижьҭеи уи иалахәхахьеит адунеитә музыкатә ҟазара абас еиԥш иҟоу ахаҭарнакцәа: Владимир Спиваков, Елена Образцова, Денис Мацуев, Ильдар Абдразаков, Дебора Браун уҳәа убас егьырҭгьы. Акыршықәса инеиԥынкыланы афестиваль амҩаԥгаҩыс дыҟан аҟазараҭҵааҩы Свиатослав Белза. Аԥсны амузыка абзиабаҩцәа рзы ари афестиваль аҵак ҷыда амоуп, избан акәзар Хьыбла Гьерзмаа есышықәса лыԥсадгьыл ахь иаалгоит иреиӷьӡоу амузыкантцәа, иагьықәлыргылоит иреиӷьӡоу амузыкатә программақәа.
Мусса Егзакь: «Алашара» иарҳаз аԥышәа – амилаҭ рыҿиара аус аҿы ҿырԥшы бзиоуп
Аԥсуа-абаза милаҭ рыҿиара иацхраауа Жәларбжьаратәи ахеидкыла «Алашара» ахада, Адунеизегьтәи аԥсуа-абаза конгресс Иреиҳаӡоу ахеилак ахантәаҩы Мусса Егзакь «Алашара» фышықәса ахыҵра аламҭалазы АААК аинфопортал иаиҭаз аинтервиу аҟны еиҭеиҳәеит ахеидкыла аусуреи, пхьаҟатәи гәҭакқәас иамоуи ртәы.
– Сынтәа шәара иаԥышәҵаз, хадарагьы ззыжәуа жәларбжьаратәи ахеидкыла «Алашара» фышықәса ахыҵит. Иаҳзеиҭашәҳәарц ҳҭахын абри аус ахацыркра шәшалагаз. Абас иҟоу аиҿкаара аԥҵара аидеиа шԥашәызцәырҵи?
– Абаза жәлар реизҳазыӷьара иадҳәалоу аусқәа рымҩаԥгара ҳалагахьан 2013 шықәсазы «Алашара» официалла ашәҟәы иҭаҳаҩаанӡагьы, уи акырӡа шагыз. 2011 шықәсазы еилкаахо иалагеит иаку аҳәаақәҵаратә центрк ыҟамкәа, ашәуаа ахьынхо аҵакырадгьыл аҿы ҳгәы иҭоу аусқәа зегьы рымҩаԥгара шыуадаҩхо. Убас ҳагьазааит Иавтономтәу, икоммерциатәым аиҿкаара «Алашара» аԥҵара шаҭаху, Абазашҭа инхо аԥсуа-абаза жәлар реизҳазыӷьаразы апрограмма ашьақәыргылареи анаҩс уи аларҵәареи хықәкыс иҳаманы.
– Иахьазы «Алашара» – ахықәк дуқәа зҿаԥхьа иқәзыргыло, аха еснагь қәҿиарала иагьыназыгӡо еиҿкаароуп. Ианаԥҵаз раԥхьатәи аамҭақәа рзы иарбан хыдҵақәаз хадаратәла иамаз, насгьы иарбан уадаҩрақәаз усҟан ишәԥылоз? Шәышԥариааиуаз урҭ ауадаҩрақәа?
– Усҟангьы уажәгьы ихадароу хыдҵас иҳамоу – ҳажәлар рыбзазара ахырхарҭақәа зегьы рыла ацхыраара рыҭароуп, ԥхьаҟатәи реизҳазыӷьаразы. Уи шыҟаҵатәу ҳәа хазы литературак ԥшааны узаԥхьаӡом, мамзаргьы егьырҭ ауаажәларратә еиҿкаарақәа рԥышәа рымданы ухы иузархәаӡом. Убри акәын уадаҩрас иҟаз – «Алашара» аусзуҩцәа злагоз зегьы раԥхьаӡа акәны иҟарҵон. Аха лҵшәас иҳаурц иаҳҭахыз ҳдыруан аҟнытә, насгьы гәыкала ҳажәлар ҳахьырзыҟоу иабзоураны, усҟангьы иахьагьы ицәырҵуа еиуеиԥшым ауадаҩрақәа ҳариааиуеит. Убри аҟнытә иахьа ҿыӷәӷәала иаҳҳәарц ҳалшоит амилаҭ рыҿиара аазырԥшуа иқәҿиаратәу амодель ашьақәыргылара ҳалшеит ҳәа.
I Жәларбжьаратәи астол гьежь «Ашәуааи аԥсуааи: абызшәақәеи аҭоурыхтә-культуратә ҭынхеи рыхьчраеи рыҿиареи аԥеиԥшқәа», Черқьесск, Ҟарачы-Черқьесиа, 2015 шықәса, хәажәкырамза
II Жәларбжьаратәи астол гьежь «Ашәуааи аԥсуааи: абызшәақәеи аҭоурыхтә-культуратә ҭынхеи рыхьчраеи рыҿиареи аԥеиԥшқәа», Аҟәа, Аԥсны, 2015 шықәса, жьҭаарамза
III Жәларбжьаратәи астол гьежь «Ашәуааи аԥсуааи: абызшәақәеи аҭоурыхтә-культуратә ҭынхеи рыхьчраеи рыҿиареи аԥеиԥшқәа», Аҟәа, Аԥсны, 2017 шықәса, ажьырныҳәамза
– Фышықәсатәи шәусура аихшьалақәа ҟаҵо, ҳаҭала шәара хәшьарас иашәҭои «Алашара» аусура? Аԥхьа шәаналагоз шәзызхәыцуаз, ишышәҭахыз еиԥшҵәҟьа зегь ҟалеит ҳәа шәызҳәома? Шәыззыԥшыз нагӡахама, мамзаргьы шәыззыԥшыз инахыҳәҳәо алҵшәақәагьы шәоузар?
– Ҳусура даараӡа ибзиоуп ҳәа ахәшьара асҭаӡом, «Алашара» алахәцәа рыҽдырҭынчцәар ҳәа сшәоит аҟынтә, аха иааидкыланы уахәаԥшуазар, алҵшәақәа цәгьам ҳәа уҳәартә иҟоуп. «Алашара» еснагь аҿиарамҩа иануп, ус анакәха еиԥҟьарада ԥхьаҟа ицоит, убри аҟнытә ҳаҟәшақәа зегьы русура аоптимизациа азаҳуеит. Иаҳҳәап сынтәа иаԥҵан астурктуратә ҟәша ҿыц – Ахада иаппарат, уи хықәкыс иамоуп есышықәсатәи аусуратә планқәа рышьақәыргылара, ауаҩытәыҩсатә, аматериалтә ресурсқәа еффективла рхархәарала аусура аиӷьтәра, иара убас агәыԥ зегьы русура азеиԥш ҳәаақәҵара аҭара. Есышықәса иҳадаҳкыло аҿиара апрограмма есааира ихаҭәаахоит акрызҵазкуа, зынагӡарагьы мариам аусмҩаԥгатәқәеи апроектқәеи рыла.
Фышықәса рышьҭахь хьаҳәхьачарада исҳәар сылшоит раԥхьатәи ҳагәҭакқәа наӡеит ҳәа, убри аҟнытә аханатә иалҳхыз амҩала ҳцоит – абаза жәлар рбызшәеи, ркультуреи, рытрадициақәеи рыхьчара хықәкыс иҟаҵаны.
– Фышықәса рыла «Алашара» ахықәкқәеи ахыдҵақәеи рҽышԥарыԥсахи? Насгьы иарбан шәеиҿкаара зегь реиҳа ихадароу ҵакыс иамоу, ҩажәа шықәса рышьҭахьгьы ԥсахрада иаанхо?
– Ҳхықәкы хада – аԥсуа-абаза жәлар рхаҭарнакцәа зегьы аӡәыцыԥхьаӡа ақәҿиарақәа роуа иҟаларц ауп. Уи иаанаго – доусы иҭахызароуп аҵара бзиа иманы, доуҳала дбеианы дыҟазарц; ижәлар рҟны ҿырԥшыс дҟарҵо, ижәлар дырхаҭарнак иашахо, абиԥарала иҳауз абызшәеи, акультуреи, аҵасқәеи рыхьчара адагьы, аԥсуааи ашәуааи ахьынхозаалак ақьаиреи агәыразреи раларҵәара дазхиазароуп. Ҳажәлар абас иҟоу ахаҭарнакцәа рыла ишьақәгылар, ҳакәша-мыкәша иҟоу адунеи еиӷьаҳтәырц алшара ҳауеит.
Фышықәса рышьҭахь абри ҳхықәкы шыҟац иҟоуп, 20, 50, ма 100-шықәса рышьҭахьгьы, агәра ганы сыҟоуп убасҵәҟьа ишаанхо. Аԥсуа-абаза жәлар – ҭаацәарак ҳауп, ус анакәха ҳазегь аҭакԥхықәра ҳадуп уи арӷәӷәареи аҿиареи рзы.
«Алашара» алахәцәа, 2015 ш
– «Алашара» аӡбахә анаҳҳәо, раԥхьаӡа иргыланы ҳхаҿы иааиуа – уи еиднакыло хҭак еицҭазыршәуа ауаа роуп. Дареи шәареи мҩа дук шәеицанысит. Шәгәанала, ахеидкылақәа ақәҿиара анроуа, уи иалоу ауаа иабанӡарыбзоуроу? Иарбан уаҩытәыҩсатә ҟазшьақәоу иаҳа азҿлымҳара зышәҭо, аусзууҩ ҿыц идкылараан?
– Ақәҿиара зыбзоуроу ауаа аӡәыкны реидгылароуп. Ажәлар ртәгьы анаҳҳәо, убас иаӡәыкзароуп. Ҳкомандахь ауаа рыдкылараан раԥхьаӡа иргыланы ҳазхәаԥшуа – системала аусура азхиареи, аҭышәынтәалареи, аҭакԥхықәреи роуп. Ауаҩы еиликаауазароуп иара иџьабаа ахаҭабзиареи, аҵыхәтәан иҳауа алҵшәеи шеибарку, ус анакәха жәлар рыҿиарагьы иузаҟәымҭхо ишадҳәалоу.
Ҳусзуҩцәа зегьы еизҳауеит доуҳалеи профессионаллеи. Ҳазҿу аус ажәлар реизҳазыӷьара иахьазку азы даргьы иреиӷьӡоу рыуаҩышәаратә ҟазшьақәа шәуеит.
– Жәларбжьаратәи ахеидкыла «Алашара» иреиҳаӡоу еихьӡарас ишәыԥхьаӡои?
– Бзиарас иҟоу зегьы иреиҳау – акзаареи аидгылареи шакәу аилкаара ауп. Ауаа агәахәара роуа иалагеит еидгыланы апроблемақәа еицырыӡбо, еибабо ианалага. Ҳара еилаҳкааит ҭаацәара дукны ҳшыҟоу, доусы илагала – зегьы ишрыхәо. Еилаҳкааит ҳгәыла бзиарак изыҟаҳҵар, ҳхаҭақәагьы иҳахәара шыҟаҳҵаз. Ашьыжь аҩны уанаадәылҵуа, угәыла данубалак гәыкала «Шьыжьбзиа! Сабауцхраари?» ҳәа иауҳәар уҭаххоит.
Ауаа зынӡа даҽа еизыҟазаашьақәак рыбжьалеит, аицхыраара, акзаара агәахәара унаҭоит. Ажәа хаак ҳҳәандаз ҳәа ҳаҟоуп еснагь, уи ҳзырҳәаша аус бзиақәа ҳрышьҭоуп. Ҳажәлар рхаҭарнакцәа ахьынхо аҭыԥқәа зегьы рҟны системала аус шаҳуц иаҳуеит, иреиӷьӡоу ауаҩытәыҩсатә ҟазшьақәа ԥхьаҟагьы раарԥшразы, ауаа ргәалаҟареи, иааидкыланы рыԥсҭазаара ахаҭабзиареи реиӷьтәразы.
– Шәхеидкыла имҩаԥнагахьоу апроектқәа рҟынтә иарбан зегь реиҳа зымҽхак ҭбаау?
– Амҽхак адура ахьыҟоу ҳгәыԥ зегьы еихсыӷьра зқәым есыҽнытәи русураҿоуп, уи аусура алҵшәақәа шамоу аарԥшхоит есымзатәи, есышықәсатәи аҳасабырбақәа рҿы. Иџьабаауп, аха џьабаада иарбанзаалак аус лыҵшәадахоит. Егьыс мҽхакыҭбаалатәи усмҩаԥгатәыс иаҳаԥхьаӡо иреиуоуп Абаза жәлар рыхәмаррақәеи, Аԥсуа-абаза жәлар ркультура амши. Есышықәса урҭ мҩаԥысуеит ԥхынгәымза анҵәамҭазы, иагьеизыргоит ауаа рацәа, ҳажәлар рхаҭарнакцәа аауеит ааигәатәи ақыҭақәа рҟынтә еиԥш, адиаспорақәа рҟынтәгьы, иара убас иаҳҭаауеит Ҟарачы-Черқьессиа ауааԥсыреи асасцәеи.

Абаза жәлар рыхәмаррақәа, ақыҭа Инџьықь-Ҷкәын, Ҟарачы-Черқьесиа, ԥхынгәымза, 2018 шықәса
Сынтәа ашьапылампылтә турнир аҟны аиааира агеит Инџьықь-Ҷкәынтәи акоманда. Иагьанаршьеит иҷыдоу аҳамҭа – Тарас Шамба ихьӡ зху ахраҿа.
© Ҭемыр Тургунов
Еиуеиԥшым атәылақәа рҟынтә иааз хышәҩык инареиҳаны аԥсуа-абаза жәлар рхаҭарнакцәа еицлабуан амилаҭтә хәмаррақәа рҟны ихадоу ахраҿа агаразы.
Сынтәагьы егьырҭ ашықәсқәа рзеиԥш амилаҭтә хәмаррақәа ирылахәын Аԥснытәи еизгоу акоманда, сынтәа аԥсуа спортсменцәа аспорт хкқәа зегьы рҟны рхы аадырԥшит.
Абаза доуаԥшьқәа аидара дыршәуеит.
Афестиваль иалахәызи исасцәаны уи иаҭаази ашаха ахара лымкаала иргәаԥхеит. Афотосахьаҟны: аԥсуа команда алахәцәа.

Абаза жәлар рыхәмаррақәа – зымҽхак дуу спорттә еицлаброуп, агәызҩыдаратә ԥсҭазаашьа алазырҵәо, амилаҭтә хәмарра хкқәа еиқәзырхо, изырҿио усмҩаԥгатәуп.
Акультура амш уажәшьҭа ишаԥу еиԥш Черқьесск ацентртә парк аҟны имҩаԥысуеит. Амилаҭтә ашәақәеи, акәашарақәеи, ачысқәеи, ацәыргақәҵақәеи, атеатри, анапҟазареи, атрадициатә костиумқәеи – абри зегьы ҽнак ала иубартә алшара ыҟоуп. Ари амш – ныҳәа дууп Ҟарачы-Черқьессиа атәылауааи асасцәеи зегьы рзы. Абаза жәлар ркультура амш ԥхынгәы 23 рзы иахьазгәарҭо машәырӡам. Абри аҽны Аҟәа иазгәарҭоит Аԥсны аҳәынҭқарратә бираҟ амш. Ҳаргьы адунеи зегьы идҳарбоит аԥсуа-абаза жәлар аӡәыкны ҳшыҟоу, бираҟк шаҳхашәыршәыруа, уи даараӡа ҳгәы аладууп.
Черқьесск иазгәарҭеит Акультура амши Аԥсны абираҟ амши
Ашәышықәсақәа иргәылсуа аҭоурых: ҞЧА иазгәарҭеит Абаза жәлар ркультура амши, Аԥсны аҳәынҭқарратә бираҟ амши
– Иарбан проектқәоу иааиуа ахәышықәсазы иазԥхьагәаҭаны ишәымоу?
– Ҳхеидкыла априоритеттә хыдҵақәас ишыҟоу иаанхоит ҳажәлар рбызшәеи, ркультуреи, рҵасқәеи реиқәырхара, реизырҳара. Убри инамаданы ҳара иацаҳҵоит абызшәатә курсқәа русура, абаза бызшәа зҵарц зҭаху зегьы рзы иаартуп; акьыԥхьтәи, аудио-видео материалқәа ҭҳажьуеит абаза бызшәа арҵаҩцәеи афилологцәа қәыԥшцәеи ирыцхыраагӡахарц, хкырацәала егьырҭ ауснагӡатәқәагьы мҩаԥаҳгоит ахатәы бызшәа аларҵәара иазынархоу.
«Алашара» игәцаракны иазнеиуеит ауаажәларратә еилазаара аҿиара азҵаарагьы. Уажәазы иприоритеттәу зҵаараны ҳҿаԥхьа иқәгылоуп Абаза жәлар рмилаҭтә фонд аусура арҭбаара, уи аҳәаақәа ирҭагӡаны ашәуа қыҭақәа руааԥсыра аԥара еизганы рхаҭақәа ирыӡбоит иахьнырхша.
Аспорт арҿиареи агәызҩыдаратә ԥсҭазаашьа аларҵәареи – «Алашара» аусура ахырхарҭақәа иреиуоуп, уи рнапы алакуп ахеидкылаҿы иаԥҵоу аспорти амедицинеи рыҟәшақәа. Ҟарачы-Черқьесиа иахьаҵанакуа аспорттә, акультуратә-гәызҩыдаратә обиектқәа ҳаргылоит, аԥсуа, абаза спортсменцәа ацхыраара раҳҭоит, амедицинатә цхыраара ахаҭабзиара еиӷьаҳтәуеит, амедицинатә усбарҭақәа рҿеиԥш ашколқәеи ахәыҷбаҳчақәеи рҟынгьы.
Гәымлоуқыҭ Аспорткомплекс аргылараан раԥхьатәи ахаҳә ашьҭаҵара, 2016 шықәса, ԥхынгәымза
Гәымлоуқыҭ игылоу аспорткомплекс «Алашара»
Евразиатәи аонкологиа афедерациа иҳацымҩаԥнаго акциа «Аонкологиатә чымазарақәа заатәи рдиагностика» ҵыԥх Кара-Пагәа ақыҭан имҩаԥаҳгеит, ҳаԥхьаҟа егьырҭ ақыҭақәа зегьы рҿгьы амҩаԥгара ҳгәы иҭоуп.
Ахеидкыла аҟәша «Аҭаацәеи ахәыҷқәеи» ашәуа қыҭақәа рҟны иаԥҵоу Аҳәса ркоординациатә хеилаки русура иацырҵоит атрадициақәа реиқәырхареи ахшара рацәа змоу аҭаацәара ахыԥша аӡыргареи аганахьала.
Аҿар ирызку аҟәша аҭоурыхтә ныҟәарақәа мҩаԥнагалоит «Ҳабдуцәа рышьҭала» ҳәа хьӡыс измоу, иара убас акультуреи, аҵасқәеи, ахатәы бызшәеи рдырра ахьынӡаҳараку аазырԥшуа аинтеллектуалтә хәмаррақәа мҩаԥнагоит; иалахәхоит аҿар рыҿиара иазынархоу арегионалтә, афедералтә программақәа, ауаҩы ихаҭара ашьақәырӷәӷәара иазку апроектқәа мҩаԥнагоит. Абарҭ аусхкқәа зегьы ҵакыс ирымоу ақәыԥшцәа рылаԥшҳәаа арҭбаареи, адырра ҿыцқәа раиуреи рҿы ацхраара рыҭароуп.
ИАЕ «Алашара» аинформациатә аиурситтә ҟәшақәа ракәзар, ашәуа уааԥсыра аинформациа роура еиӷьнатәлоит, ашьагәыҭтә милаҭ маҷ рзинқәа рыхьчара иацнаҵалоит.
Уажәазы аус здаҳуло апроектқәа рхыԥхьаӡараҿы иҟоуп «Абаза жәлар рашәаҳәаратә, рыкәашаратә фестиваль», «Абаза ашықәс ашәа», Ельбырӷан ақыҭан аетнографиатә музеи аргылара уҳәа убас ирацәаны.
Ҳнапы злаку апроектқәа иаҳа инартбааны иубар улшоит ишьақәырӷәӷәоу 2019 шықәсазтәи «Алашара» аусуратә план аҟны.
– «Алашара» ахадас шәыҟанаҵ, Адунеизегьтәи аԥсуа-абаза конгресс Иреиҳаӡоу ахеилак ахантәаҩыс шәалхын. Аамҭа кьаҿк иалагӡаны арҭ аҩ-еиҿкаарак еицымҩаԥыргаз апроектқәа ыҟоуп. Урҭ рыӡбахә ҳзеиҭашәҳәар ҳҭахын.
– АААК Аԥҟаԥҵәа инақәыршәаны, «Алашара» – ҳәарадатәи Аконгресс апартниорс иқәгылоит. «Алашара» иалоу зегьы Аконгресс иахәҭакуп, Аконгресс иалахәугьы – убас. Убри аҟнытә инаҳагӡо апроектқәа зегьы еицеиԥшуп ҳҳәар ҳалшоит: еснагь аинформациа еимаҳдоит, ҳԥышәеи ҳагәҭакқәеи еимаҳдоит. Аҩ-еиҿкаарак рҟны аструктуратә ҟәша ҿыцқәа аԥҵоуп – аусура ҳәаақәызҵо аппаратқәа.
VII-тәи Адунеизегьтәи аԥсуа-абаза конгресс, Аҟәа, ԥхынҷкәын, 2017 шықәса
АААК Иреиҳаӡоу Асовет ахантәаҩы Мусса Егзакь иааԥхьаратә ажәахә аҿы иазгәеиҭеит Аԥҟаԥҵәа апроект аҳәаанырцәтәи ҳдиаспорақәа рхаҭарнакцәа ишырзынашьҭыз. Урҭ иҟарҵаз ахарҭәаарақәеи, аԥсахрақәеи зегь азгәаҭан. Ус шакәугьы, ари адокумент ԥхьаҟагьы иҵегь аиӷьтәрақәеи, ахарҭәаарақәеи алагалахар ҟалоит. Убасгьы иара инаҵшьны иазгәеиҭеит, Аԥҟаԥҵәа Аԥсны Аҳәынҭқарра азакәанԥҵара инақәыршәаны ишеиқәыршәоу, уи акыр шаҵанакуа.
– Аԥсны имаҷым ауаажәларратә еиҿкаарақәа, ауааԥсыра рҭахрақәа инарықәыршәаны еиуеиԥшым ахырхарҭақәа рыла қәҿиарала аус зуа, аха иахьазы «Алашара» иаҩызоу, иуниверсалтәу хеидкылак ҳԥымлар ҟалап: амедицинеи алитературеи, аспорти аекологиеи, абызшәа аиқәырхара азҵаареи ақыҭауаа рзы аусурҭа ҭыԥқәа рыԥшаара азҵаареи – зегьы неибеиԥшны изыӡбаша. Иаҳҳәар ауама «Алашара» регионалтә ҿырԥштәуп ҳәа Адунеизегьтәи аԥсуа-абаза конгресс аусуразы, аха уи аан адунеи зегь амҽхакны ҳәа?
– Иаҳҳәар ҟалоит, иагьҳәатәуп абарҭ ашықәсқәа ирылагӡаны аус ауеижьҭеи «Алашара» иарҳаз аԥышәа – амилаҭ рыҿиара аус аҿы зеиӷьыҟам ҿырԥшы бзиоуп ҳәа, уи адунеи егьырҭ ажәларқәагьы рхы иадырхәар рылшоит. Аконгресс аусура «Алашара» амодель шьаҭас иамоуп, уи аԥышәа иқәныҟәоит, уажәнатәгьы иааԥшхьеит Аԥсны аҵакырадгьыл аҿы ари амодель қәҿиарала аус шауа. Ҳаԥхьаҟагьы абас еиԥш ҳусура иацаҳҵоит аԥсуа-абаза жәлар рхаҭарнакцәа ахьынхо егьырҭ аҭыԥқәа рҟынгьы.
Мусса Егзакь АААК аҿаԥхьа иқәгылоу ихадароу ахыдҵақәа азгәеиҭеит
Мусса Егзакь: ҳажәлар зегьы ҭаацәара дук еиԥш срыхәаԥшуеит
Абаза бызшәа аиқәырхареи арҿиареи ирылацәажәеит Черқьесск имҩаԥысыз астол гьежь аҟны
Ҟарачы-Черқьессиеи Ҟабарда-Балкариеи рҟны иаԥҵоу ашәуа уаажәларратә еиҿкаарақәа русеицура иалацәажәеит
Абаза бызшәа аиқәырхара иадҳәалоу апроблемақәа ирылацәажәеит Ханты-Мансииск имҩаԥысыз афорум аҟны
Ханты-Мансииск ихыркәшахеит ашьагәыҭ жәларқәа рбызшәақәа ирызкыз жәларбжьаратәи афорум, уаҟа иалацәажәан абаза бызшәа аиқәырхареи арҿиареи азҵаара.
Ашьагәыҭтә бызшәақәа жәларбжьаратәи рымш инақәыршәаны хәажәкыра 21-22 рзы, урыстәылатәи ақалақь Ханты-Мансииск имҩаԥысит афорум. Уи алахәцәа алацәажәеит амилаҭтә бызшәақәа, абаза бызшәагьы уахь иналаҵаны, реиқәырхареи рыҿиареи ирыдҳәалоу апроблемақәеи иҟоу аперспетивақәеи.
Афорум еиҿнакааит Урыстәыла иқәынхо амилаҭқәа русқәа рзы Афедералтә агентра. Уи аиҳабы Игорь Баринов иазгәеиҭеит, Еиду амилаҭқәа реилазаара (ООН) Ассамблеиа хада иҟанаҵаз алаҳәарала 2019-тәи ашықәс, ашьагәыҭтә жәларқәа иррышықәсны ишышьақәырӷәӷәоу, ашьагәыҭтә бызшәақәа рыҿиашьеи, иахьатәи рҭагылазаашьеи рахь жәларбжьаратәи аилазаара рхьарԥшразы.
Абаза бызшәа иазку ажәахә иманы афорум аҟны дықәгылеит аԥсуа-абаза жәлар рыҿиара ацхрааразы жәларбжьаратәи ахеидкыла «Алашара» ахада ихаҭыԥуаҩ, Адунеизегьтәи аԥсуа-абаза Конгресс Иреиҳаӡоу ахеилак алахәыла Рамазан Мыхц. Иара АААК аинфопортал иазеиҭеиҳәеит, иқәгылараҿы абаза бызшәа аиқәырхареи арҿиареи азы «Алашара» еиҿнакаахьоу, зегьы реиҳа ихадоу аусумҩаԥгатәқәа шаликааз.
«Сара еиҭасҳәеит, збызшәа зцәыӡхьоу ашәуаа рзы еиҿаҳкааз акурсқәа ртәы, хәыда-ԥсада рхатәы бызшәа аҵаразы алшара ахьрымоу. Абызшәа аханатә арҵара ҳалагоит, идҳарҵоит маҷк иадымхаргьы ацәажәара зылшо ауааԥсырагьы. Еиҭасҳәеит иара убас абаза бызшәахьы амультфильмқәа шеиҭаҳгаз, асмартфонқәа рзы ахархәага шаԥаҳҵаз, абжьаратә школқәа рҟны абаза бызшәа иазылхыз асааҭқәа ишрыцаҳҵаз», – ҳәа азгәеиҭеит Мыхц.
«Алашара» ахада ихаҭыԥуаҩ иқәгылара ахәҭак азкын ашәуаа експертцәа абаза бызшәа аӡра ашәарҭара иазкны ирымоу агәаанагарақәа. Рамазан Мыхц иааигаз адыррақәа инарықәыршәаны, Черқьесск ақалақь аҟны аҵара зҵо 1500-ҩык ашәуа хәыҷқәа рҟынтә 40% роуп зхатәы бызшәа здыруа, егьырҭ аурыс бызшәа зыҵәык алоуп ишцәажәо.
«Алашара» афорум алахәра аихшьалақәа азыҟаҵо Мыхц иазгәеиҭеит акрызҵазкуа ҿырҳәалатәи аиқәшаҳаҭрақәа ишырзааиз ашьагәыҭтә жәларқәа рзы ООН есымшатәи афорум ахантәаҩы ихаҭыԥуаҩ Чжан Сиаоаньи иареи рыбжьара, ԥхьаҟатәи аусеицура аганахьала.
«Ҳара ҳзы ари акраанагоит, аус еицаҳурц аинтересгьы ҳамоуп. Хра злоу аусеицура ҳауп ҳәа ҳақәгәыӷуеит», – иҳәеит Мыхц.
Иара иажәақәа рыла, афорум аҟны иалацәажәан иара убас адунеи еиуеиԥшым атәылақәа рҟны ашьагәыҭтә жәлар маҷқәа рбызшәақәа реиқәырхареи рырҿиареи азҵаарақәа: Урыстәыла, Китаи, Камерун уҳәа убас егьырҭ атәылақәа рҿырԥшы ааганы.
«Акыр инарҭбааны ирылацәажәеит ахантцәеи (Мраҭашәаратәи Сибра аҩадатәи ахәҭаҿы инхо ашьагәыҭтә жәлар маҷ – аред.) амансцәеи (Ханты-Мансиисктәи автономтә округ аҟны инхо ашьагәыҭтә жәлар маҷ – аред.), иааидкыланы аҩадатәи ажәлар маҷқәа рыӡбахә ҳәан», – ҳәа ациҵеит иара.
Афорум аус ахьынӡауаз излацәажәаз азҵаарақәа иреиуоуп иара убас ашьагәыҭтә жәлар маҷқәа рбызшәақәа аҵаратә системаҿы адгылара рыҭаразы иреиӷьӡоу апроектқәа, аурыс бызшәа – амилаҭбжьаратә бызшәак аҳасабала ахархәара, убасгьы абызшәа маҷқәа реиқәырхараҿы аҭҵаарадырра ҭыԥс иааннакыло.
Афорум алахәцәа зегь еидызкылаз акакәхеит апленартә еилатәара «Дунеик оуп иҟоу – зқьы бжьы ахоуп», уи иалахәын еиуеиԥшым атәылақәа рҟынтә 500-ҩык ауааԥсыра: аҵарауаа, ауаажәларратә усзуҩцәа, арҵаҩцәа Урыстәылантә, Латинатәи Америка атәылақәа рҟынтә, Карибтәи абассеин атәылақәа рҟынтә, Непал, Финлиандиа, Китаи уҳәа убас егьырҭ атәылақәа рҟынтәгьы.
Рамазан Мыхц: дарбанзаалак абаза илшо зегь ҟаиҵароуп имилаҭ аиқәырхареи аизырҳареи рзы
Аџьынџьтәылатә еибашьра ду ахаантәи ашәуа литературатә интеллигенциа ирызку ашәҟәы ҞЧА ахада ипремиа иаԥсахеит
Черқьесск иаатит абаза литературеи аҟазареи амшқәа "Иҳазгәакьоу ахәышҭаарамцақәа рахь"
Зықьҩык ахәыҷқәа инареиҳаны маҭәаԥхала еиқәыршәан: АААК акциа «Агәы аԥхарра» аихшьала ҟанаҵеит
Зқьы инареиҳаны аӡын маҭәа акомплектқәа ацхыраара зҭаху Аԥсны ахәыҷқәеи, ҞЧА инхо ашәуа хәыҷқәеи ирызшан, агәыҳалалратә акциа «Агәы аԥхарра» аҳәаақәа ирҭагӡаны.
Адунеизегьтәи аԥсуа-абаза конгресс агәыҳалалратә акциа «Агәы аԥхарра» хырқәшан, Ҟарачы-Черқьесиа инхо ашәуа хәыҷқәа амаҭәаԥҳа акомплектқәа рызшарала. Акциа шьақәгылан аетапқәа рыла, урҭ инарықәыршәаны ацхыраара зҭаху Аԥсынтәыла ахәыҷқәеи, ҞЧА иқәынхо ашәуа ҭаацәарақәа рхәыҷқәеи аӡын маҭәала еиқәыршәан.
АААК Аҿар рхеилак анапхгаҩы Леван Торчуа иазгәеиҭеит, ари аҩыза зымҽхак ҭбаау акциа Аԥсны раԥхьаӡа акәны ишымҩаԥысыз. Уи аихшьалақәа рыла, аӡын маҭәала (акурткақәеи, акьаҿқәеи, аимаақәеи, ахылԥақәеи уҳәа уб.егь.) еиқәыршәан 973 аԥсуа хәыҷқәа, 49 цыра аӡын маҭәа акомплектқәа рызшан ашәуа хәыҷқәа.
АААК Аҳәса рхеилак анапхгаҩы Гета Арӡынԥҳа, Аԥсны Амсылманцәа рхеилак ахаҭарнак, Камма Гоԥиа
Амаҭәа ҿыҵқәа ахәыҷқәа рҟынӡа инаган агәыҳалалратә еиҿкаарақәа рыла, иара убас хаҭалагьы.
Убас, 534 цыра аӡын маҭәа акомплектқәа рызшан агәыҳалалратә еиҿкаара «Кьараз» хылаԥшра знаҭо ахәыҷқәа, 54 комплект – Калдахәаратәи ашкол-интернат аҵаҩҵәа, 40 комплект – Аҟәатәи ашкол-интернат аҵаҩцәа, 30 комплект – ауаажәларратә еиҿкаара «Аџьар ҟаԥшь» зхылаԥшуа ахәыҷқәа. Аа-комплектк – Аԥсны Амсылманцәа рхеилак иазынашьҭын, 33 – Аҟәатәи ареабилитациатә центр, 50 – Аԥсны Аҳәынҭқарра арепатриациазы аминистрра. Даҽа 224 комплект рыҭан АААК еиқәнаршәаз асиа ианылаз ахәыҷқәа.
Иара убасгьы Аконгресс Иреиҳаӡоу Ахеилак алахәыла Аҳмеҭ Ҳапат иаԥшьгарала, Ҭырқәтәылатәи агәыҳалалратәи, ауаажәларратәи аиҿкаарақәеи, Ҭырқәтәыла иҟоу аԥсуа-абаза диаспора ахаҭарнакцәеи иҟарҵаз ацхыраарала, зықьҩык инареиҳаны аԥсуа хәыҷқәа еимаала еиқәыршәан.
АААК Аҳәса рхеилак анапхгаҩы Гета Арӡынԥҳаи 13-ҩык ахшара ран Зита Цацуеи
Џьгьарда ақыҭан инхо жәҩык ахшара раб Узун-иақәыԥ Енвер
Агәыҳалалратә акциа «Агәы аԥхарра» Аԥсны араионқәа зегь рҟынӡагьы инаӡеит: Аҟәатәи араион аҟны ишан – 191 амаҭәа акомплектқәа, Очамчыратәи араион аҟны – 455, Гәдоуҭатәи – 179, Гагратәи – 37, Гәылрыԥшьтәи – 67, Ҭҟәарчалтәи – 44.
«Ихадараз – ацхыраара зҭаху зегь рыҟнынӡа анаӡара акәын. Уи азы, ҳәарада, аҭагылазаашьа бзиаӡаны иҭҵаатәын. Еиуеиԥшым аиҿкаарақәа аус рыцаҳуан, урҭ рхыԥхьаӡараҿы иҟоуп агәыҳалалратә еиҿкаара «Кьараз», иара асиа ауп ҳсиа хада аиқәыршәараан шьаҭасгьы иҟаҳҵаз. Аха уи асиаҟны иарбаз Очамчыра араион амацара акәын. Ҳара хықәкыс иаҳаман акциа Аԥсны зегьы амҽханакырц», – ҳәа азгәеиҭеит Торчуа.
Гагратәи ареабилитациатә центр ҭырқәтәылатәи адиаспора иаарышьҭыз агуманитартә цхыраара аиуит
Иара иажәақәа рыла, акциа аиҿкааҩцәа рнапаҿы иҟаз асиақәа хадырҭәаауан аҭыԥантәи ауааԥсырагьы, АААК аусуҩцәа ирыдыргалон ацхыраара зҭаху ргәылацәа, ма зыӡбахә раҳахьаз аҭаацәарақәа рҭыӡҭыԥқәа.
«Аҭел иаҳзасуан есыҽны. Асиақәа есааира ихаҳарҭәаауан. Акциа Аԥсны зегьы иахаҵәеит, ҳтәылауаа ирдыруа аҭаацәарақәа рыҟнытә ацхыраара зҭаху рыхьыӡқәеи рыжәлақәеи ҳара ҳҟынӡа инеиртә иҟарҵон», – ҳәа еиҭеиҳәеит Аконгресс Аҿар рхеилак анапхгаҩы.
Торчуа игәаанагарала, ауааԥсыра зегьы акциа ралархәра иабзоураны уи амҽхак ҭбаахеит, насгьы акциа ахьыӡгьы иашаны иалхын «уи иаанарԥшит, гәаартыла аӡәы сицхраандаз ҳәа иҟоу ауаа шырацәоу».
Иара убасгьы иазгәеиҭеит, абизнесуааи, анаплакҩыцәеи, АААК активистцәеи хаҭалатәи алагала ду шыҟарҵаз атәы.
«Ацхыраара ҟаиҵеит Аҟәатәи иҷыдоу амашьынанхамҩа аиҳабы Саид Кәыр-иԥа. Мызки бжаки раҟара аӡын маҭәа акомплектқәа ахьыҵәахыз ахыбра хәыда-ԥсада иҳаиҭеит анаплакҩы Виктор Кәыҵниа. Ҟарачы-Черқьесиаҟа амаҭәақәа ргараҿы дҳацхрааит Беслан Кьылба», – иҳәеит Торчуа.
Акциа «Агәы аԥхарра» аҳәаақәа ирҭагӡаны Ҟарачы-Черқьесиаҟа ишьҭыз амаҭәақәа


АААК Аҳәса рхеилак ахаҭарнакцәа (арыӷьарахьтә арымарахь: анапхгаҩы Гета Арӡынԥҳа, Фатима Бзаркал, Аза Гәымба, Лиуда Коӷониа, Гәында Агрба)
«АААК Аҳәса рхеилак алахәылацәа амаҭәа ахьеилырхуаз ахыбраҿы хәылбыҽханӡа аус руан, убасҵәҟьа аџьабаа рбеит Агәыҳалалратә еиҿкаара «Кьараз» аусуҩцәагьы: Кама Гоԥиа, Кадыр Аргәын, Асҭанда Гәаланӡиа, Кристина Лакәиа, Алиса Туиба. Урҭ амаҭәақәа зегьы еилыхны аилаҳәарақәа ҟаҵаны идырхиеит. Ҳәарада, ирылшаз рацәоуп. Убас еиԥш иҟоу ауаа рыбзоуралоуп, акциагьы аиҿкаара залшахаз», – ҳәа инаҵшьны иазгәеиҭеит Торчуа.
Агәыҳалалратә акциа «Агәы аԥхарра» еиҿыркааит: Адунеизегьтәи аԥсуа-абаза конгресс, аԥсуа-абаза милаҭ рыҿиара иацхраауа Жәларбжьаратәи ахеидкыла «Алашара», Ҭырқәтәыла иҟоу аԥсуа культуратә центрқәа Рфедерациа. Акциа «Агәы аԥхарра» мҩаԥысуан 2018 шықәса (ԥхынҷкәын) инаркны 2019 шықәсанӡа (хәажәкыра).
АААК агәыҳалалратә акциа «Агәы аԥхарра» иацҵоуп Аҟәа
Акциа «Агәы аԥхарра» аусура иацнаҵоит: 383-ҩык ахәыҷқәа ирзыршеит иҿыцу амаҭәа ԥҳақәа
Аиааира амш азы ихымԥадатәу традициоуп Аԥсны жәлар рџьынџьтәылатә еибашьраҿы иҭахаз рбаҟа аҿаԥхьа ашәҭқәа рышьҭаҵара. Абри аҽны шәҩыла ауааԥсыра абра иааиуеит иҭахаз аибашьцәа ргәаладыршәарц.
Ари аҽны зегь рылаԥшқәа ззырхоу аибашьцәа аветеранцәа роуп.
Ашәҭшьҭаҵара ацеремониа иалахәын араҟа еибашьуаз ахатәгәаԥхарауаа Чечентәылеи, Ҟабарда-Балкариеи, Аахыҵ Уаԥстәылеи уҳәа егьырҭ Кавказ ареспубликақәеи рҟынтә.
Ари аныҳәазы ахатәгәаԥхарауаа аӡәырҩы Аԥсныҟа иаауеит, аԥсуа дгьыл ахьчаразы иҭахаз рҩызцәа ргәаладыршәарц.
Шәҩыла ауааԥсыра аҽны хәлаанӡа Ахьӡ-Аԥша амемориал иаҭаауан.
Аҟәа, Ахьӡ-Аԥша амемориал амҵан ашәҭшьыҵәрақәа рышьҭаҵара ацеремониа.
Акциа «Афырхацәа рымҩала» алахәцәа 120 километр амҩа ианысит, аԥсуа-аурыс ҳәаа инаркны, аидыслара аҭыԥқәа рҿы иааҭгыло, Аҟәа, Ахьӡ-Аԥша амемориал аҟынӡа.
Ари аҽны Аԥсны амҩадуқәа зегьы аԥсуа бираҟ рхашәыршәыруан.
Аруаа рықәсра иалахәыз.
Аԥсны ахада Рауль Ҳаџьымба ажәлар рҿаԥхьа дықәгылеит.
Асолдаҭ қәыԥшцәа шьапеиқәыршәала аныҟәара хазына аадырԥшит.
Апарад дырԥшӡон Аԥсны абираҟқәа.
Апарад мҩаԥысуан Аԥсны Атәылахьчара аминистрра иатәу арратә оркестр аккомпанемент ацны.
Ари аҽны имҩаԥысит иара убас уажәшьҭа итрадициахаз акциа «Ԥсра зқәым архәҭа».
Жәаҩыла ауааԥсыра амҩа ианыланы инеиуан Аԥсны жәлар рџьынџьтәылатә еибашьраан иҭахаз рыуацәеи рҭынхацәеи рфотосахьақәа кны.
Акциа раԥхьаӡакәны имҩаԥган 2016 шықәсазы, уи зхы алазырхәуа ауааԥсыра рхыԥхьаӡара есышықәса иацлоит.
Акциа «Ԥсра зқәым архәҭа» активла рхы аладырхәуеит Аԥсны аҿаргьы.
Владислав Арӡынба ихьӡ зху Аҳәынҭқарратә Аибашьратә Хьӡи-ԥшеи рмузеи аҟны имҩыԥган арратә телеоператор Витали Қьецба ифотосахьақәа рцәыргақәҵа «Аибашьра аныҩбжьы».
Афото аҟны: ацәыргақәҵа автор, арратә корреспондент Витали Қьецба.
Аныҳәатә хәылԥазы иацнаҵеит агәырӷьаратә концерт, уи мҩаԥысит Аҳәынҭқарратә филармониаҟны.
Аконцерт иалахәын Оҭар Хәынҵариа ихьӡ зху Аҳәынҭқарратә жәлар рарҳәагақәа роркестр.
Артист ҿарацәа инарыгӡоит «аибашьреи аҭынчреи» ирызку ақәыргыламҭа.
Артистцәа амилаҭтә кәашара нарыгӡеит.
Аҳәынҭқарратә филармониа азал ҭәын. Ахәаԥшцәа агәахәара ду рнаҭеит ирбаз аконцерттә программа.
Асценаҿы иқәгылеит аԥсуа естрада ашәаҳәаҩцәа.
Аныҳәатә хәылԥазы хыркәшан аиааиреи ахьыԥшымреи рыхьӡала аҩжәҩан ахь ишьҭыз асалиут ала.
Цәыббра 30 рзы Аԥсны зехьынџьара имҩаԥысит Аиааиреи Ахьыԥшымреи рымш 26 шықәса ахыҵра иазкыз аныҳәатә усмҩаԥгатәқәа.
Аԥсны иазгәарҭеит Аиааиреи Ахьыԥшымреи рымш: Ашәахьа, цәыббра 30 рзы ҳтәылаҿы имҩаԥысит Аԥсны жәлар рџьынџьтәалтә еибашьраҿы аиааира 26 шықәса ахыҵра иазкыз агәалашәаратә усмҩаԥгатәқәа.
Абри атәы еиҳа инарҭбааны
Аусмҩаԥгатәқәа реиҳарак аҳҭнықалақь аҿы имҩаԥысит. Аныҳәа аҽны, ашьыжь атәыла ахадареи Аԥсны иаҩызцәоу аҳәаанрыцәтәи атәылақәа рделегациақәеи ҩ-меморилк рҟны ашәҭқәа шьҭарҵеит – Аԥсны Раԥхьатәи ахада Владислав Арӡынба ибаҟеи (Аладатәи Ешыра), Аҟәа Ахьӡи-Аԥша абаҳчаҿы игылоу Аԥсны жәлар рџьынџьтәылатә еибашьраҿы иҭахаз рбаҟеи аҿаԥхьа.
Аныҳәамш хыркәшан аԥсуа естрадатә шәаҳәаҩцәа злахәыз аконцерт ала, анаҩс аныҳәатә салиут ҟаҵан. Аԥсны Аиааира амш сынтәа 26 шықәса раахыс иазгәарҭоит, аԥсуа еибашьцәа ақырҭуа мпыҵахалаҩцәа рҟынтә атәыла ахы ианақәиҭыртә аҽны инаркны. Иара абри амш Ахьыԥшымра иамшны иԥхьаӡоуп. Есышықәса цәыббра 30 рзы Аԥсныҟа аҳәаанырцәтәи асасцәа рацәаҩны иаауеит, аԥсуа жәлар ари амш ирзацу ргәырӷьара рыцеиҩыршарц. Урҭ аауеит аимабзиара ахьҳабжьоу атәылақәа рҟынтә – Приднестровие, Ашьха-Ҟарабах, Шьамтәыла, Италиа, Аахыҵ Уаԥстәыла реиԥш иҟоу, арахь иааит иара убас аҳәаанырцәтәи ҳашьцәагьы Ҟарачы-Черқьесиантә, Ҟабарда-Балкаринтә, Москвеи, Санкт-Петербурги рҟынтә, Ҭырқәтәылеи, Шьамтәылеи, Иорданиеи рҟынтә.
Абызшәадырҩы Сергеи Пазов: абызшәазы «ихьшәацәоуп» уҳәар ҟалаӡом, уи апроблема аӡбашьа азыԥшаатәуп
АААК аинфорпортал ишәыднагалоит зыхьӡ нагоу абызшәадырҩы, Ҟарачы-Черқьессктәи аҳәынҭқарратә университет аҭҵаарадырразы апроректор, зус бзиа избо апрофессионал Сергеи Пазов иҿцәажәара.
Аиҿцәажәара мҩаԥылгеит Лиудмила Аисанова.
Еицырдыруа абызшәадырҩы, апрофессор, Ҟарачы-Черқьессктәи аҳәынҭқарратә университет (ҞЧАУ) аҭҵаарадырратә ус азы апроректор Сергеи Пазов абаза бызшәа аҿиареи аларҵәареи аус иԥсҭазаара азикит. Имшира – мшаԥымза 5 аламҭалазы АААК аинфорпортал имҩаԥнагеит иара иҿцәажәара. Ишьҭыхын ашьагәыҭтә бызшәақәа рыҿиареи, реиқәырхареи, абаза бызшәеи алитературеи рзы арҵаҩцәа рааӡареи, иара убасгьы аҵарауаҩ ипрофессионалтә гәҭакқәеи ирызку азҵаарақәа.
– Сергеи Умар-иԥа, абар 40 шықәса инарзынаԥшуа ҞЧАУ аҟны аус жәуеит. Қарҭ аспирантура шәалганы араҟа аусура шәанааи, шәгәы иаанагозма ауниверситет шықәсырацәала шәыԥсҭазаара адышәҳәалоит ҳәа ?
– 1981 шықәсазы сара аусура салагеит Ҟарачы-Черқьессктәи аҳәынҭқарратә апедагогикатә институт (иахьазы – аклассикатә университет – аред.) аҟны. Сазхәыцуазма абри аҟара ара саанхоит ҳәа? Мап. Изакәызаалак методикатә зыҟаҵарак сымамызт, аспирантураҿы аметодика ҳҵомызт, инарҵауланы алингвистикеи, уи иазааигәоу аҭҵаарадыррақәеи ҭаҳҵаауан. Раԥхьатәи ашықәсқәа рзы акыр сазхәыцуан, алекциақәа реиқәыршәашьа иазкны, астудентцәа исҳәоуи, ирызнаргарц исҭахуи еилыркаарц, игәныркаларц азы. Насыԥны, ибзиан исгәалашәон сырҵаҩцәа рхы иадырхәоз аметодикақәа.
Аԥышәагьы хәыҷы-хәыҷла иааит. Усҟан акы сгәы еихьнамшьауа алекциақәа срыԥхьон, асеминартә усурақәа мҩаԥызгон. Аха ус шакәызгьы, иҟалалон аудиториа исҳәар исҭахыз зегьы сахьымӡакәа саныҩныҵуазгьы. Аамҭак ашьҭахь, алекциа аҟнытә зегьы реиҳа ихадоу алкаашьа сҵеит, еиҳа иҵаулоу адыррақәа раиура иашьҭаз астудентцәа хаҭа-хаҭала, индивидуалла аус рыцызуан.
– Иунырыр алшоит, шәусура гәыкала шәшазыҟоу.
– Сусура есқьынагьы исгәаԥхон, уажәгьы исгәаԥхоит. Амала, иахьазы административтә усура аамҭа рацәа сцәагоит, аҭҵаарадырратә ус, хаҭалагьы абазаҭҵаара апроблемақәа ирызку азҵаарақәа нап дыркразы есымша алшара сымам.
– Сергеи Умар-иԥа, аҭагылазаашьа аҩныҵҟала издыруа специалистк иаҳасабала атәылаҿы апедагогикатә ҵара иазкны шәгәаанагара ҳаҳар ҳҭахын. Аус ахьыжәуа ауниверситет, ҞЧА азы апедогогикатә кадрқәа ахьазыҟарҵо ҭыԥ хадас иԥхьаӡоуп. Шәгәы ишԥаанаго, иахьа уажәраанӡа ари аҩаӡара аанкылара злалшахои?
– Раԥхьаӡа иргыланы, ҳуниверситет ауп Ареспублика аҵарадырратә системазы реиҳараҩык аспециалистцәа азыҟазҵо. Иара убасгьы, арегион мацара акәымкәан, адунеи зегьы аҟны ҞЧАУ мацара аҿоуп абаза бызшәеи алитературеи рзы аҭҵаарадырра-педагогикатә усзуҩцәа ахьазыҟарҵо. Ари аус аҿы ҳуниверситет ахьакзаҵәыку бзиоуп ҳәа сзыҳәаӡом, аха афакт шфакту иаанхоит.
Иҩбахаз, арҵаҩы изанааҭ ианакәзаалак иаҭахны иҟоу акоуп, иацу аулафахәы шмаҷугьы арҵаҩы еснагь пату иқәуп, избан акәзар аҿар рҵареи рдырреи знапы иану дара роуп. Убри азын аспециалист қәыԥш иааӡашьеи, иҭахо адыррақәеи роуп изхьыԥшу ҳҳәынҭқарреи ҳауаажәлари ԥхьаҟатәи рԥеиԥш.
– Иахьынӡаздыруа ала, аамҭақәак раԥхьа агуманитартә ҭҵаарадыррақәа рахь азҿлымҳара маҷхеит. Иахьазы уи аганахь ала аҭагылазаашьа шԥаҟоу? Абаза бызшәеи алитературеи арҵаҩы изанааҭ ала ауниверситет аҭаларазы ашәҟәқәа алазҵо рацәаҩума?
– Ара арԥшӡарақәа аҭахӡам, иаартны иуҳәозар, иҟан аамҭақәа, иахьа аасҭа еиҳаны аспециалистцәа аноуҳажьҭуазгьы. Иахьазы еиҳараҩык ҳара ҳахь аҵарахьы иаауа – Иаку Аҳәынҭқарратә Ԥышәарақәа рҟны абжьаратә балл зауз роуп, 60 балл еиҵамкәа. Убри аҟнытә ауниверситет арҵаҩцәа, апедагогика атеориеи аметодикеи ирзоужьу асааҭқәа рҟынтә сааҭқәак ашколтә программа иазыркыр акәхоит.


– Иҟалозар, маҷк иаҳзеиҭашәҳәа абри аус шеиқәыршәоу атәы. Насгьы, ахатәы бызшәа арҵара алызхыз астудентцәа цхыраарас ҳәа акыр роуама?
– Ауниверситет арҵаҩцәа, активла рнапы алакуп ахатәы бызшәеи алитературеи рырҵаразы аҳәынҭқарратә стандартқәеи, ашколқәеи иреиҳау аҵараиурҭақәеи рзы арҵагатә шәҟәқәеи, аметодикатә цхыраагӡақәеи, аконтролтә материалқәеи реиқәыршәара. Уи адагьы, аректор иаԥшьграла Иаку Аҳәынҭқарратә Ԥышәараҿы 60 балл еиҳаны изманы иҭалаз, анаҩс ауниверситет аҟны аҵара «ибзиаӡоуп», «ибзиоуп» ҳәа изҵо астудентцәа ирыҭахоит хынтәны еизырҳау астипендиа, ибиуџьеттәым аԥарақәа рыҟнытә.
Уажәазы аус адаҳулоит иҷыдоу апрограмма, уи инақәыршәаны астудент иҭахоит х-ганктәи ацхыраара: ашколи, ауниверситети, араионтәи ма ақалақьтәи аусбарҭақәа рыҟнытә. Насгьы, арҵаҩцәеи аспециалистцәеи, астудентцәа аус рыдызуло, апедагогикатә практика мҩаԥызго, рыпрофессионалтә ҩаӡара аизырҳаразы ауниверситет азыхиоуп ибиуџьеттәым аԥарақәа рзоужьра.
Сергеи Пазови ҞЧАУ апрофессор Иуана Зауали
– Лымкаала абаза бызшәеи алитературеи ркафедра ҳалацәажәозар, иахьазы уи аԥсҭазаашьа шԥаҟоу, еихьӡарақәас иамои?
– Аҵыхәтәантәи ажәашықәсақәа рзы, акафедраҟны абиԥарақәа рҽыԥсахра хьаада имҩасуам. Абаза филологиа аҵыхәтәантәи ашықәсқәа рзы иацәыӡит аҵарауаа, арҵаҩцәа дуқәа: апрофессор Рауф Ныхә-иԥа Ҟлычев, адоцент Ҟасеи Ажьумар-иԥа Баталов. Урҭ рыда ҟалашьа амамызт акафедра аԥҵареи уи ашьықәгылареи. Дара русумҭақәа рылоуп иахьазы астудентцәа аҵара шырҵогьы.
Иара убасгьы, иахьазы акафедраҿы алекциақәа ирыԥхьоит абаза филологиа аҟны аԥышәа змоу арҵаҩцәа – адоцент Екатерина Мџьыҭ-иԥҳа Баталова (Шхаева), адоцент Лилиа Қьашьыф-иԥҳа Пазова. Акафедра напхгара азиуеит, алитератураҭҵааҩ қәыԥш Амир Валери-иԥа Пазов. Акафедра аусзуҩцәа зегьы ирымоуп рхатәы ҵарадырратә-методикатә усумҭақәа, астудентцәа аҵара зладдырҵо. Акафедраҟны аус ауеит аԥсуа-адыга бызшәақәа рзы аспирантура.
Убасгьы, акафедра аихьӡарақәа ирхуԥхьаӡалар ҟалоит араҟа аус зуа абаза бызшәеи акультуреи рыҭҵааразы ацентр. Насгьы, ауниверситет аректор иаԥшьгарала иаԥҵан алитература-сахьаркыратәи аҭҵаарадырра-рккаратәи ажурнал «Абазашҭа аӡыхьқәа», абаза бызшәа мацарала иҭыҵуа.
– Шәажәа иалаҵаны ишәҳәеит ИАЕ «Алашара» абызшәа аиқәырхара аус аҿы иҟанаҵо ацхыраара атәы. Иаҳзеиҭашәҳәар ҳҭахын абри аиҿкаареи шәареи ишәыбжьоу аимадареи, шәусеицура алҵшәақәеи ртәы.
– Абар уажәшьҭа ԥшьышықәса ҵуеит, аиҿкаара «Алашареи» ҳареи еицаҳзеиԥшны апроектқәа ҳамоуижьҭеи – «Ҟлычев иаԥхьарақәа», «Табулов иаԥхьарақәа», «Абаза бызшәеи алитературеи рфестиваль», убас егьырҭгьы абаза бызшәеи акультуреи ирызку еиуеиԥшым аҭҵааратә усмҩаԥгатәқәа.
Хаҭала Мусса Егзакь иаԥшьгарала арҿиаратә еимадарақәа ҳабжьаҵан Урыстәыла Аҭҵаарадыррақәа Ракадемиа иатәу Алингвисттә ҭҵаарақәа ринститути ҳареи. Уи Аинститут аҭҵаарадырратә напхгаҩы, академик Николаи Казански даҳзаахьеит, иара убасгьы аиҿкаара «Алашара» аҟны имҩаԥган аҿари иареи реиԥылара. Иахьазы, Ҟарачы-Черқьессктәи аҳәынҭқарратә университети Алингвисттә ҭҵаарақәа ринститути аусеицуразы аиқәшаҳаҭра рыбжьаҵоуп. Аусурагьы активла имҩаԥысуеит.
Убасгьы, «Алашара» иамоуп иҷыдоу апрограмма – асахьаркыратә ҩымҭақәеи, аетнографиатә материалқәа еизызго аҭҵаарадырратә усумҭақәеи реиҭаҭыжьра. Сара хаҭала схы аласархәит «Алашара» иаԥнаҵаз 2016-2025 шықәсқәа рзы абаза бызшәа аиқәырхареи, арҿиареи рзы апрограмма аиқәыршәара. Иахьазы салахәуп уи апрограмма аларҵәареи, егьыс еиуеиԥшым аусмҩаԥгатәқәа аекспертиза рзуреи аус.
– Аҳәынҭқарра цхыраарас иҟанаҵои абызшәа апроблема аӡбараҿы?
– Еиуеиԥшым арегионқәа рҿы ахатәы бызшәеи алитературеи реиқәырхаразы ахархәара рымоуп арегион аҷыдарақәа зныԥшуа апрограммақәа. Иаҳҳәап, Ҟабарда-Балкариатәи ареспубликеи, иара убас Урыстәылатәи Афедерациа егьырҭ асубиектқәа жәпаки рҿы ирыдыркылеит иҷыдоу аҳәынҭқарратә программақәа. Ҟарачы-Черқьессиа уи аҩыза апрограмма ыҟаӡам, аха иҟоуп азакәан, ашколқәа рҿы ахатәы бызшәа аҵаразы алшарақәа раԥҵара иазку, иара убасгьы уаҟа иарбоуп ақыҭа школқәа рҿы аус зуа ахатәы бызшәеи алитературеи рырҵаҩцәа рзы азинҷыдақәа.
Ареспублика ахада идҵала, ҞЧА аиҳабыра есышықәса афинанстә цхыраара азоунажьуеит ахатәы бызшәеи алитературеи рзы ашәҟәқәеи, аметодикатә цхыраагӡақәеи рҭыжьразы, иара убасгьы ҞЧА иқәынхо ажәларқәа рбызшәақәеи рлитературеи рзы арҵагашәҟәқәа Афедералтә сиахь ралаҵаразы.
– Абызшәадырҩык иаҳасабала сшәазҵаар сҭахуп: ажәлар маҷқәа рхатәы бызшәақәа мыӡырц азы, реиқәырхаразы хадаратәла имҩаԥгатәу усқәас иалышәкаауазеи?
– Раԥхьаӡа иргыланы, ашколқәранӡатәи аҵараиурҭақәа рҵаратә программақәа реиҭахәаԥшра аҭахуп, урҭ русура еиқәыршәатәуп хатәы бызшәала. Уаантә ауп апроблемақәа зегьы ахьаауа, рхы ахьыҵырхуа. Асоциалогиатә ҭҵаарақәа иаҳдырбоит, ҩышықәса, хышықәса зхыҵуа ахәыҷқәа, зхатәы бызшәа хар амамкәа издыруа, шықәсыбжак ахәыҷбаҳчахь рныҟәара ашьҭахь, хатәы бызшәала рықәлацәа рыбжьара ацәажәара ишаҟәыҵуа. Ари зегь зыхҟьо аҵара система иамоу агхақәа роуп.
Сара агәра ганы сыҟоуп, Ҟарачы-Черқьессктәи Ареспубликаҟны, Афедерациа асубиект аҟынӡа аҩаӡара змоу, ҞЧА инхо ажәларқәа рхатәы бызшәақәа рырҿиаразы иҷыдоу апрограмма адкылара шаҭаху, уахь иалаҵахар алшоит уи анагӡаразы еиуеиԥшым аусмҩаԥгатәқәагьы.
Ихадоу акы акәны исыԥхьаӡоит иара убас ҞЧА аҵареи аҭҵаарадырреи рзы аминистрраҿы, уи ақалақьтә, араионтә ҟәшақәеи рыҩаӡара аҭаны иаԥҵатәуп ҳәа ахатәы бызшәеи алитературеи рырҵара ахаҭабзиара иацклаԥшуа аинспекторцәа рҭыԥқәа.

Иара убасгьы, еиҳа иӷәӷәоу аимадара бжьаҵатәуп аҳәаанырцәтәи ҳдиаспорақәеи ҳареи ҳабжьара. Сара схы аласырхәуан аҳәаанырцәтәи ҳдиаспорақәа рхаҭарнакцәа рзы ахатәы бызшәала аҩыра ашьақәыргылара иазынархоу еиуеиԥшым аусмҩаԥгатәқәа. Раԥхьатәи аамҭақәа рзы аусура мариамызт, избан акәзар адиаспорақәа рхаҭарнакцәеи рнапхгаҩцәеи реиҳараҩык алатин графикала аҩыра аиқәыршәара иадгылон. Ус шакәызгьы, иҟан акириллица аграфикала аҩыра аиқәыршәаразы иазыразхаз, избан акәзар акириллица ҳхы иаҳархәоижьҭеи 80 шықәса раҟара ҵуеит, насгьы еицаҳзеиԥшу аграфика ахархәарала ҳареи ҳдиаспора ахаҭарнакцәеи еиҳа ҳаизааигәахон.
Ҩышықәса, хышықәса рышьҭахь акириллица мап ацәызкуаз агәра дҳаргеит, уи аграфика еиҳа ишыманшәалоу. Иахьазы, аҳәаанырцәтәи ҳдиаспора рхы иадырхәогьы усҟан иаԥаҳҵаз аҩыроуп. Ҳәарада, уи аус иацҵатәуп, ҳдиаспора ирыҭатәуп ацхыраара арҵагатә шәҟәқәеи, аметодикатә цхыраагӡақәеи рыла реиқәыршәара аус аҿы, анаҩс дара рыҩнуҵҟа ахатәы бызшәа арҵаҩцәа азыҟарҵаларц азы.

– Акыршықәса ҵуеит Аԥсны Аҳәынҭқарреи ҳареи абызшәа аганахь ала еицаҳзеиԥшу апроектқәа маҷымкәа мҩаԥаҳгоижьҭеи. Урҭ рылҵшәақәа ҳзеиҭашәҳәар ҳҭахын.
– Апроектқәа рацәоуп, аха урҭ рҟынтә зегьы аҵыхәтәанынӡа ишахәҭоу еиԥш ихыркәшам. Аусеицуроуп хықәкыс ирымоу «Алашара» иаԥшьнаго апроектқәагьы. Уахь иаҵанакуеит ажәарқәа реиқәыршәареи, аныҟәарақәеи, абызшәақәа реимадареи ирызку апроблемақәа рыҭҵаара.


– Сергеи Умар-иԥа, азин сышәҭозар, хаҭалатәи зҵаарак шәысҭар сҭахын. Шәара шәхәыҷқәа занааҭла рхы ззырки, шәнапы злаку аус аӡәыр ацҵара иҽазикма?
– Схәыҷқәа зегьы иреиҳау аҵараиурҭақәа ирылгеит. Аиҳабы, Мариаҭ ажурналистика аҟәша далгеит, анаҩс аспирантура дҭалеит, абаза литература ажанр маҷқәа рыла адиссертациа лыхьчеит, акыраамҭа ҳуниверситет алитературеи ажурналистикеи акафедраҟны доцентс аус луан. Ԥыҭрак ашьҭахь аҭаацәара далалеит, уажәы аамҭала аус луӡом, ахәыҷқәа лааӡоит. Дынхоит Адыгатәыла. Сыҷкәын Мараҭ далгеит аҭоурыхтә факультет, анаҩс аспирантура. Аха иаҳа игәы иазааигәаны иҟалеит даҽа занааҭк – аррамаҵура алихит, уажәазы Росгвардиа аҟны амаҵура дахысуеит. Сыԥҳа еиҵбы Марианна далгеит Ростовтәи аҳәынҭқарратә ахәаахәҭра-економикатә университет, иара убасгьы латәарада далгеит атәым бызшәақәа рыҟәша. Иахьазы аус луеит Еиду Америкатәи Аштатқәа рҿы. Шәызҵаара аҭак ҟасҵозар, сыԥха аиҳабы сус иацылҵоит сҳәар сылшоит. Ҳҭаацәараҿы дыҟоуп даҽа рҵаҩыкгьы – ҳҭаца Рита, уи даараӡа ибзиоу рҵаҩуп, апедагогикатә ҭҵаарадыррақәа дыркандидатуп.
– Акыршықәстәи аҭҵаарадырреи, аҵареи, ауаажәларратәи усуреи рҟны ишәоуз шәеихьӡарақәа аҵак ду рымоуп. Урҭ рыҟнытә зегь реиҳа ихаданы иалышәкаауазеи? Агәацԥыҳәареи адгылареи шәызҭои?


– Сергеи Умар-иԥа, саргьы иҭабуп ҳәа шәасҳәоит ҳаиҿцәажәаразы.
«Исгәалашәоит Аиура Дуӡӡа амшқәа»: абаза поетесса Лариса Шебзыхәа лиубилеи иазкны
Еицырдыруа абаза поетесса Лариса Шебзыхәа 60-шықәса лхыҵра аиубилеи инадҳәаланы АААК аинфопортал иазнархиеит лара лыԥсҭазаареи, лырҿиаратә мҩеи, лҩымҭақәа рмотив хадеи ирызку аочерк.
Мшаԥымза 6 рзы 60 шықәса лхыҵуеит еицырдыруа абаза поетесса, Урыстәыла Ашәҟәыҩҩцәа реидгыла алахәыла, Ҟарачы-Черқьессиа Жәлар рпоет, Аԥсны Ашәҟәыҩҩцәа рассоциациа алахәыла Лариса Шебзыхәа. Уи лпоезиатә баҩхатәра Ҳазшаз еиқәиҵаз бзанҵы иҿымцәаауа амцеиԥш илашоит, илзааигәоу ауаа уи иахылаԥшуеит, ларгьы лыԥсҭазаара зегьы иагәылганы иаалгоит, аԥышәара уадаҩқәа дшырхысызгьы. Лариса Шебзыхәа лыжәлар дырҿахәҳәагахеит, дытрибунхеит. Убас ала лышьақәгылара иацхрааит лара лҟазшьа, лгәамч аӷәӷәара, лгәымшәара, лымаашьара, ажәала ауаа ргәаҵа дҭалоит, аԥсҭазаараҿы ихадароу аилкаарахь ихьалырԥшуеит.
Ҳабдуцәеи ҳабацәеи рҭынха беиа
Лариса Шебзыхәа диит Ҟәбина-Лоуқыҭ, уаҟа иҵхәраауа аӡиас ахьӡ ала иҟоу аҳабла ԥшӡа Ҷыбышь аҟны, ари аӡиас хәыҷы акырынтә дазышәаҳәахьеит апоетесса, арҿиаратә гәацԥыҳәара шлынаҭогьы азгәалҭахьеит.
Имаҷым сылаӷырӡқәа уара иуласҭәаз,
Имаҷым схьаақәагьы уара иумаздаз,
Аха зегь реиҳа бзиа узызбо убри ауп –
Ааԥсарада уахьықәԥо уахи-ҽни.
Абас иалагоит Лариса Шебзыхәа Ҟәыбина ду иалало Ҷыбышь хәыҷы иазылкыз лажәеинраалақәа руакы. Ҷыбышь хәыҷуп, аха ахатә ҟазшьа, адунеидкылашьа амоуп, уи ахьамҵреи аҽазҵәылхреи ирыбзоураны ахықәкы аҿынӡа инаӡоит. Абри аӡиас ахаҿсахьа уажәи-уажәи дазааиуеит апоет:
Ҩаԥхьа схәыҷушәа сҭалоит уара уӡы,
Иагьысҭахуп иузаасыртырц сгәы.
Зынӡа ухәыҷызааит, исызгәакьоу Ҷыбышь,
Саӡрыжәит уҟазшьа, са сызхьыԥшыз.
Лариса лани лаби рҵаҩцәан. Лаб Курманби Хәыҵа-иԥа Бала Аџьынџьтәылатә еибашьра ду далахәын, раԥхьаӡатәи ашәуа ԥырыҩцәа дыруаӡәкын, ақыҭеи уи анҭыҵи ихьӡ рдыруеит, идунеи иԥсаххьеит.
«Балаа рҭаацәаратә ҭоурыхқәа идыршаҳаҭуеит ҳарҭ ҳшаԥсацәоу, – лҳәоит Лариса Шебзыхәа лхаҭа. – Бала – ижәытәӡатәиу аԥсуа-абаза жәлоуп. Аԥсуа фольклор аҟынгьы иуԥылоит, Иуа Коӷониа ипоема «Ԥшькьаҿ-иԥа Манча ахаҵеи Баалоуԥҳа Мадинеи» аҟынгьы афырԥҳәызба хада илыжәлоуп.
Курманби Бала иԥсҭазааратә мҩа даараӡа интересын. Аԥхьа Черқьесск арҵаҩратә училишьче далгеит, аха нас игәаӷьит ихәыҷтәы гәҭакы наигӡарц – ақырҭуа қалақь Рустави аҟны аԥырратә ҵараиурҭа дҭалоит, аԥырҩы-ԥышәаҩс дҟалоит. 1938 шықәсазы аррамаҵурахьы иԥхьоит, уа дшыҟаз аибашьра алаган, афронт ахь дцоит.
Лариса Шебзыхәа лаб Курнамби Бала
Татиана Бала лхатә архив аҟынтә
Лариса ланду Мамыра Бала илгәалашәалон лыҷкәын аррахь данцоз х-мгьал сак роуп иигаз ҳәа. Са-хәыҷык аанижьит, есымша иџьыба иҭан, иҩахьӡа иҟалахьан, аха шықәсырацәала иныҟәигон ихәышҭаара аҟәырҷахак аҳасабала.
Аибашьра анеилга ашьҭахь Курманби Бала Австриа иррамаҵура иаҵиҵон 1947 шықәсанӡа. Аибашьратә ҳамҭақәеи, алеитенант ичыни иманы лыԥхала аҩныҟа дхынҳәит, арҵаҩратә институт дҭалеит, уи даналга Ҟәыбинатәи абжьаратә школ аҟны ахәыҷқәа аҵара дирҵон. Ирҵаҩратә стаж 40 шықәса инареиҳаны инаӡон. Еиуеиԥшым абиԥарақәа рахь иаҵанакуа иҵаҩцәа иахьагьы гәыбылра дула дыргәаладыршәоит агеографиазы рырҵаҩы Курманби Хәыҵа-иԥа.
Курманби Балеи, иколлегеи, Ҟәыбинатәи ашкол аҵаҩцәеи
Абас аб хазына дызмаз Лариса Шебзыхәагьы ишьҭылымкаар ауамызт адунеи аилкаарахь аҽазышәареи агәеибафареи. Курманби иԥҳа заҵә Ларисеи даара бзиа еибабон, гәыла-ԥсыла еизааигәан, убри иабзоуразаргьы ҟалап лара лықәлацәа раԥхьа иааҳакәыршоу адунеи агәыбылра злоуз, аԥсҭазаара амаӡақәа раартра дзахыццакуаз.
Лаб дицны ақыҭанхамҩатә усқәа рахь данцалоз, лыдгьыл аԥсабара аԥшӡара гәнылкылон, иҭылҵаауан, анаҩс уи лпоезиаҿгьы аҽцәырнагеит. Иааҳгап ажәеинраала «Аҭынха» («Наследие») аҟынтә ацыԥҵәаха:
Аира иаҵоу амаӡа сзаатуан,
Аӡыхь хәыҷ аҿы аӡиас ахы акуан.
Исгәалашәоит Аиура Дуӡӡа амшқәа –
Аб ихәыҷқәа рзы аӡыхьқәа ишауан
Лариса Шебзыхәа лан – Дина Билиал-иԥҳа черқьес ҭыԥҳан, зыхьӡ нагаз аҳәынҭқарратә усзуҩы Билиал Темиров диԥҳан, ақыҭа Хәмара далҵит. Ланашьҭрала Лариса лабду Темиров даара аҵара змаз уаҩын, ачерқьес алфавит аԥҵара далахәын. Рыцҳарас иҟалаз, уи илахьынҵа ицымныҟәеит: Аџьынџьтәылатә Еибашьра Ду аан апартизанцәа ротриад командирс дыҟанаҵы, аоперациа ҷыда амҩаԥгараан иҷкәыни иареи ачарҳәара рзыруан, афашистцәа рнапаҿы иҟалеит, цәгьала иргәаҟны иршьит. Афырхацәа рыхьӡ акамыршәразы Зеленчук амҩадуқәа руак дара рыхьӡ ахуп.
Лариса Шебзыхәа илгәалашәоит ланду ишеиҭалҳәалоз лани лаби реибадырра атәы. Лан усҟан дырҵаҩ қәыԥшын, аурыс бызшәеи алитературеи длырҵон, ахатә насыԥ рацәакгьы дазхәыцуамызт. Аха Курманби деилҟьан, ианхәахараны иҟаз Лидиа убас лгәы икит, дылнаалеит, хара имгакәа Динеи иареи еибагартә аҟынӡа. Абасала, ачара уны Ҟәыбина ақыҭан анхара иалагеит. Аҭаацәараҿы иит хҩык ахшара: аԥацәа Али, Али-Мурзеи, нас заԥхьаҟа ипоетхараны иҟаз рыԥҳа Ларисеи.
Лариса Шебзыхәа лан Дина Билиал-иԥҳа Темировеи Хәмаратәи абжьаратә школ аҵаҩцәеи, аҩбатәи арад аҟны арымарахьала ахԥатәи
«Сани саби рнаҩс саныхәыҷызтәи сааӡара акыр далахәын сашьеиҳаб Алигьы. Иара иоуп аԥхьара агәыбылра сзыркыз», – ҳәа еиҭалҳәоит Лариса.
Али (идунеи иԥсаххьеит) иаҳәшьеиҵбы даара диҭахын, лассы-лассы дылзаԥхьон Маршак иажәеинраалақәа, Марк Твен, Чарльз Диккенс рҩымҭақәа уҳәа. Аҟазацәа дуқәа раԥҵамҭақәа рҿы иҭырхуаз асахьақәа ссирҵас издызкылоз Лариса хәыҷы лхатә рифмақәа аԥылҵо далагеит. Лаби лаб иашьеи ҭәархра ианцоз ҽнак зны ирыццаз аӡӷаб амҩан раԥхьатәи лажәеинраала лҳәеит:
Адәеиужьра аккараҿы
Аӡмыжь иаҵәа асаркьа ҭоуп.
Знык иҭрыст, ҽазнык иҭрыст –
Ауаа рахь еихеит аӡыхь!
Уи ашьҭахь Лариса иҵегь ахәыҷтәы жәеинраалақәа аԥылҵеит: ргәараҭаҿы изызҳауаз аԥслыш ҵла иазкны, аҩнытә ԥстәқәа ирызкны уҳәа…
«Раԥхьатәи сырҵаҩратә поема»
Ашкол аҿы Лариса ибзианы аҵара лцҵон, амаҭәарқәа рацәаны илыцааиуан, еиуеиԥшым ахырхарҭақәа интересс илыман. Лан дфилологын аҟынтә алитературеи апоезиеи рахь лыԥҳа илымаз агәацԥыҳәара дадгылон, ашәҟә бзиақәа лзалылхуан. Аха аҭоурых аурокқәа рҟны антикатә культура аҵара ианалага, Лариса даара дазҿлымҳахеит ажәытә Бырзентәылатәи архитектура, аабатәи акласс далганы аҭыԥҳа аргыларатә техникум дҭалоит, дархитекторхарц лҭахны, аха аҭаацәаратә ҭагылазаашьақәа ирыхҟьаны ашкол ахь дхынҳәыр акәхоит.
Ашкол аҟны лҵара анхлыркәша Лариса Шебзыхәа дҭалоит атәым бызшәақәа рзы Пиатигорсктәи аинститут, уаҟа аҵараҵара лгәаԥхон, лымкаала англыз литература дачычеит, аоригинал абызшәалагьы дрыԥхьон англыз шәҟәыҩҩцәа рҩымҭақәа.
Аԥхынтәи аԥсшьара аамҭазы зны практикак аҳасабала ааӡаҩыс аусура далагеит аԥсшьарҭатә база «Орлиные Скалы» аҟны, ақалақь Лермонтов иҟаз (Урыстәылатәи Афедерациа Ставропольтәи атәылаҿацә ахь иаҵанакуа – аред.). Мыз дуӡӡак иназынаԥшуа Лариса есыҽны арҵаҩы имшынҵа халырҭәаалар акәын. Шаҟагьы иџьаршьазеи аԥсшьарҭатә база анапхгареи, арҵаҩцәа-акураторцәеи аԥхынратәи апрактиказы Лариса иҟалҵаз аихшьаала ианаԥхьа, уи жәеинраала формала иҩын! Абас баҩхатәрала инагӡаз аусумҭазы Лариса апремиагьы ланаршьеит – Казахстанҟа дрышьҭит.
«Абас исыҩит раԥхьатәи «сырҵаҩратә поема», – ҳәа дычча-ччо илгәалалыршәоит Лариса Шебзыхәа.
Аинститут даналга аамышьҭахь, гәыла-ԥсыла арҵаҩратә ус нап алыркуеит, ахәыҷқәа англыз бызшәа длырҵоит, аҵара-ааӡара аус лҽалҭоит лани лаби рзанааҭтә мҩа иацҵауа. Лырҵаҩратә стаж 25 шықәса инаӡоит. Аха уи зегь макьана лаԥхьаҟа ишьҭоуп… Уажәазы иҟалҵоит лыԥсҭазаараҿы ихадароу даҽа шьаҿак: 1980 шықәсазы Лариса аҭаацәара далалоит, диццоит класск аҿы аҵара лыцызҵоз Алықьса Шебзыхәа – ламыс ду злаз ауаҩы хазына. Урҭ хҩык ахшара роуеит: аԥацәа Бориси Ельдари, рыԥҳа Белеи.
Анхара-бзазареи лырҵаҩратә усуреи лҽырхаршәаланы Лариса дааҟәымҵӡакәа аҩра даҿын, мышкызны лыбжьы ҭыганы апоет имҳәакәа изымчҳауа зегьы лызҳәап ҳәа агәыӷра лыманы.
Лариса Шебзыхәа лышәҟәы «Сыԥсы аныха» апрезентациаҿы, Аҟәа, 2008 шықәса
«Уасла ӷәӷәала, аԥсҭазаара аԥшалас!»
1994 шықәса, хәажәкыра 12 рзы амилаҭтә газеҭ «Абазашаҭа» аҟны раԥхьаӡа акәны акьыԥхь рбоит Лариса Шебзыхәа лажәеинраалақәа хәба, «Уасла ӷәӷәала, аԥсҭазаара аԥшалас!» ҳәа хыс ирыманы.
Ажәеинраалақәа ақәҿиара ду роуит, даараӡа аԥхьаҩцәа иргәаԥхеит. Зегьы еицазгәарҭеит абаза поетесса қәыԥш лыстиль ҷыдеи лажәартәашьа аласреи. Аха уи ахҭыс ҩышықәса шагызгьы, 1992 шықәсазы, Лариса лажәақәа рыла, лара еиқәлыршәахьан раԥхьатәи лажәеинрааларақәа реизга «Алаӷырӡ лашарақәа».
«Еиуеиԥшым амзызқәа ирхырҟьаны, Ҟарачы-Черқьесиатәи ашәҟәҭыжьырҭаҿы абиуџьеттә ԥарақәа разымхарагьы уахь иналаҵаны, ари аизга аҭыҵра алыршахеит быжь-шықәса рышьҭахь, 1999 шқәсазы», – ҳәа лгәалалыршәоит Лериса Шебзыхәа.
Ари аизгаҿы апоетесса лыбжьы ҿацаӡа, иӷәӷәаӡа игоит. Шебзыхәа ллирикатә фырхаҵа аԥсҭазаараҿы зегь инырырц, хаҭала зегь ибарц-иаҳарц иҭахуп, ауаҩытәыҩсатә бзазара иацу ауадаҩрақәа зегь реилкаара, рыӡбара дашьҭоуп. Шебзыхәа лцәаҳәақәа ҵакы ҵаулала иҭәуп, убри рҷыдаҟазшьоуп абри аизга ианылаз ажәеинраалақәа зегьы.
2000 шықәсазы, Аҵара аусзуҩцәа рзанааҭдырра аизырҳаразы Ҟарачы-Черқьессктәи аинститут ацхыраарала акьыԥхь абоит даара аинтерес зцу аҭыжьымҭа – ашәҟәы иахьӡын «Амилаҭтә традициақәа реиҭашьақәыргыларала ацәаҩашәатә ааӡара» ҳәа. Ашәҟәы авторцәа Лариса Шебзыхәеи аинститут апроректор Муҳамед Бежьанови жәлар рааӡаратә ԥышәа еизыҳәҳәаны ахәыҷқәа амилаҭтә традициақәа рылааӡашьа иалацәажәоит. Ашәҟәы ианылеит иара убас Шебзыхәа лажәеинраалақәагьы.
«Ашәҟәы рылаҳарҵәеит ашәуа школқәа зегьы рҟны, аха уи иаԥхьарц зҭахыз акырӡа еиҳан. Арҵаҩцәа ари ашәҟәы иофициалтәым цхыраагӡак аҳасабала ирыдыркылеит, аҭыжьыҩцәагьы даара ираҭабуан абас еиԥш аусумҭа рнапаҿы иахьыҟалаз азы», – ҳәа еиҭеиҳәоит Муҳамед Бежьанов.
Лариса Шебзыхәа лажәеинраалақәеи лпоемақәеи реизга «Споем, зурна, про нашу бесконечность!...» апрезентациаҿы, Черқьесск, 2014 шықәса
Жәлар рпоет – «Апоет иашаҵәҟьа изы»
Абарҭ аҩ-шәҟәык анҭыц ашьҭахь Лариса Шебзыхәа Урыстәыла Ашәҟәыҩҩцәа реидгыла даларҵеит. Аԥхьаҩцәа дырдыруа дҟалеит, дырдырит иара убас арегионалтә шәҟәыҩҩцәеи, апоетцәеи, аҵарауааи, анаҩс урҭи лареи еиҿцаауа, аус еицыруа иалагеит.
«Сара зегьы иҭабуп ҳәа расҳәарц сҭахуп: исыцхраауазгьы, аԥынгылақәа сызҭозгьы. Абарҭ ауаа зегь рыбзоурала иахьа сахьыҟоу сыҟоуп», – лҳәоит Лариса Шебзыхәа лколлегацәеи акритикцәеи дрылацәажәо.
Арҿиараҿы «дызнаҭыз абыс» длыԥхьаӡоит Ҟали Џьгәаҭан, уи лассы-лассы Лариса лани лаби рыҩнаҭа даҭаауан, дшыхәыҷызгьы арҿиаратә ԥеиԥш ду шылзыԥшу акырынтә илеиҳәахьан. Лариса ҳаҭырқәҵара дула дырзыҟоуп аиҳабыратә абиԥарахь иаҵанакуа абаза шәҟәыҩҩцәеи апоетцәеи: Микаель Ҷкату, Џьамладин Лагәацә, Мира Тлиабичева, Қьрым Мыхц, Бемурза Ҭҳаицыхәа.
2006 шықәсазы иҭыҵуа Лариса ахԥатәи леизга «Абазақәа рашәа» («Песнь Абазов») азы аԥҳьажәа иҩуеит Ҟарачы-Черқьессктәи Ареспублика жәлар рпоет Микаель Ҷкату ихаҭа.
«Лариса Шебзыхәа Бала – абас лыхьӡуп апоезиа цқьа саҿыхәартә алшара сызҭаз апоет… Абаҩхатәра иашаҵәҟьа еснагь иҿыцуп, иҳәатәхамҵоуп, доуҳала иҭәуп, иҭбаауп. Абарҭ аҟазшьақәа зегьы збеит Лариса Шебзыхәа Бала лажәеинраалақәа рҿы, иашьеиҳабык иаҳасабалагьы гәык-ԥсыкала ақәҿиара дуқәеи аихьӡарақәеи лзеиӷьасшьоит иссирӡоу Апоезиа ашҭаҿы», – ҳәа иҩит Жәлар рпоет.
Лариса лышәҟәы ихьӡынҩылоуп заа зыдунеи зыԥсахыз лыԥшәма Алықьса.
«Абазақәа рашәа» – абаза литератураҿы урыс бызшәала иҩу ажәеинраалақәа раԥхьатәи реизгоуп, уи аҟны апоетесса лыжәлар дырзышәаҳәоит. Абар уи лхатәы бызшәазы илҳәо:
О, са сбызшәа, бжьы ԥшӡа гәахәа
Ҳабацәа ирымҭаны сҟынӡа иааӡаз,
Сыԥсы злашьақәгылоу, Ҳазшаз иџьашьахәа,
Бызшәас иҟоу зегь раҵкыс иҳаракхаз.
Са сусураҿы амчқәа сызҭо уа уоуп!
Са сгәырӷьараҿы – сҩыза гәакьа уа уоуп.
Сагьеилаҳауам уа усзымдыркәа ашара,
Убжьы мгауа исимырҳааит Анцәа!
Сбызшәа – сара сымра, са сгәазырҳага.
Ԥсыс исхоу, шьас ирылоу сдақәа,
Схьаақәа зырӡуа ашьҭыбжь лыԥшаахқәа
Шәџьаршьалааит адунеи ауаақәа!
Даҽа ҩышықәса рышьҭахь, 2008 шықәсазы иҭыҵуеит урыс бызшәала илыҩыз ажәеинраалақәа реизга «Сыԥсы аныха» («Храм души моей»). Уи азкуп аԥсуа-абаза-аедыгьа жәлар рдоуҳатә, рҭоурыхтә акзаара.
«Аԥсны! Уара ҳаизааугароуп!»
ҞЧА амилаҭқәеи, амассатә коммуникациақәеи, акьыԥхьи рзы аминистрра аспециалист хада Лиудмила Аисановеи (абри аочерк автор – аред.), Аԥсны акультура аминистрреи, Аԥсны ауаажәларратә еиҿкаара «Абазара» анапхгаҩы Ианварби Екбеи рыцхыраарала 2008 шықәсазы аизга «Сыԥсы аныха» апрезентациа мҩаԥысит Аҟәа. Ашәҟәы бзианы ирыдыркылеит арҿиаратә интеллигенциа, аҵарауаа, аԥхьаҩцәа рыбжьара. Лариса Шебзыхәа Аԥсны Ашәҟәыҩҩцәа рассоциациа далалеит, Аԥсны аамҭа-аамҭала аиԥыларақәа мҩаԥылго далагеит, уи араҟа даара иԥханы дрыдыркылоит. Анаҩстәи леизгақәа рҟны, хаҭалагьы «Споем зурна, про нашу бесконечность!..» аҟны Аԥсны иазку ацәаҳәақәа рацәахоит, илызгәакьоу адгьыл ахь абас еиԥш ааԥхьарагьы ҟалҵоит:
Аԥсны, уф гәышьа ҳәа ҳаԥсы еивыган,
Угәы инықәаҳҵоит ҳаргьы ҳахқәа.
О, анра иаҵаӡоузеи адоуҳамч ду –
Аҩныҟа уҳаԥхьоит ҳарҭ – уара ухәыҷқәа.
Ааи, ҳалаԥсоуп ана-ара адунеи гьежь –
Уажәшьҭа уи зхараҳҵаша дҳаԥшаауам. –
Зегьы ҳагәқәа ҳархеит уа уахь ҳаӡәыкны:
Аԥсны! Уара ҳаизааугароуп џьарак!
Москва имҩаԥысит алитературатә хәылԥазы «Абазашҭа – сгәи сыԥси ртәыла»
Арҿиаратә чықьмаџьа есааира иҭәуеит
Анаҩстәи ашықәсқәагьы Лариса Шебзыхәа лзы арҿиара аганахьала игәылҭәааны имҩаԥысит. 2010 шықәсазы акьыԥхь абеит абаза бызшәала илыҩыз ажәеинраалақәа реизга «Аҷныш»; 2014 шықәсазы – аизга «Споем, зурна, про нашу бесконечность!..»; даҽа шықәсык ашьҭахь алирикатә еизга «Сгәырӷьареи схьаа лашеи рышьха» («Гора моей радости, Светлой Печали»), ари аизга сахьала еиқәлыршәеит апоетесса лыԥҳа Бела.
2017 шықәсазы Лариса Шебзыхәа лырҿиаратә чықьмаџьа хаҭәааит даҽа еизгак алагьы – «Ашәуаа рыхьтәы ҳаԥшьа» («Золотой кувшин абазов») ҳәа хьӡыс изауз, уи еиднакылоит ажәеинраалақәа, ажәабжьқәа, аԥхьаҩцәа рзы аинтерес ду зҵоу аҭҵаарадырратә статиақәа.
Лариса Шебзыхәа аҩра мацарам дызҿу, уи қәҿиарала лнапы алакуп аредакторратә уси аиҭагареи. Нхыҵ-Кавказтәи авторцәа лажәеинраалақәа рыла ашәақәа аԥырҵоит, лыпиесақәа рыла иқәдыргыло аспектакльқәа ахыԥша ду роуеит. Лхы рылалырхәуеит апоезиатә усмҩаԥгатәқәа, афестивальқәеи аконкурсқәеи рҟны аԥхьахәқәа лгоит. Аграждантә позициа змоу патриотк иаҳасабала акрызҵазкуа ауаажәларратә, арккаратә усура мҩаԥылгоит.
Лиубилеи аламҭалазгьы Лариса Шебзыхәа ааԥсарада аус шылуц илуеит, уи лпоезиатә шәыра макьана иҭаҵәаху агәҭакқәа рацәоуп. Зегь рыла адгылара лырҭоит лааигәа-сигәа иҟоу, лбаҩхатәра бзиа избо лҩызцәеи, лҭаацәеи. Ларгьы лыԥсы рыҿҳәароуп лхәыҷқәеи лҭаҵеи – илыԥхаз лашьеиҳаб иԥҳәыс Татиана Бала.
Апоетесса Лариса Шебзыхәа илзеиӷьаҳшьап агәабзиареи, агәамчи, арҿиаратә еихьӡара ҿыцқәеи, аманшәалареи!
Аԥсуа бызшәа аҵара зҽазызкуа рзы: ахатәы бызшәа аҵаразы Аԥсны лшарақәас иҟоу
АААК аинфопортал хықәкыс ишьҭнахит ахатәы бызшәа аҵаразы Аԥсны иҟоу алшарақәа реилкаареи насгьы урҭ ҷыдарақәас ирымоу азгәаҭареи.
Ҳазҭагылоу аамҭазы Аԥсны ауаажәларра гәыхьс ирымоуп рхатәы бызшәа аҭагылазаашьа, уи аԥеиԥш. Лассы-лассы иҳаҳауеит «ҳбызшәа аӡра иаҿуп» ҳәа аспециалистцәа ргәаанагарақәа, ашәарақәа. Аиашазы, зхәыҷра аахыс зхатәы бызшәа здыруа, мамзаргьы иара ҷыдала изҵаз рхыԥхьаӡара еиҳа-еиҳа имаҷхоит. Ҳәарада, абызшәа апроблема ыҟоуп, аха аекспертцәа ишазгәарҭо ала, ииашаны ҳазнеир – уи азҵаара ӡбахар алшоит. Ҿырԥштәысгьы иааргоит ауаҩы игәы иаҭахны, дацәымаашьакәа иҽазикыр – иарбанзаалак абызшәа иҵарц шилшо. Ус анакәха, еилкаатәуп, иахьазы аԥсуа бызшәа аҵаразы лшарақәас, мҩақәас иҟоу. Уи аилкаара ҳара ҳагьҽазаҳшәеит.
Анбан 150 шықәса ахыҵра
Аиндивидуалтә знеишьа
Хаҭалатәи арҵаҩы (арепетитор) иахь аныҟәара – еиҳараҩык рхы иадырхәо методуп. Ҳәарада, ари зегь реиҳа аԥыжәарагьы змоу методуп: арҵаҩи аҵаҩи ирымоуп алшара, аҽазыҟаҵарақәа анымҩаԥгахо аамҭеи, урҭ ахьымҩаԥгахо аҭыԥи ралхра, насгьы индивидуалтәу арҵаратә программа ашьақәыргылара. Еиҳарак, хаҭалатәи арҵаҩы ихы иаирхәо ахархәара зоухьоу, злыҵшәа ҳараку апрограммақәа роуп, мамзаргьы, иара игәаанагарала иаҳа еиӷьуп ҳәа ииԥхьаӡо апрограммақәа неилаҵаны еиқәиршәоит иҵаҩы идыррақәа реиҳа ирықәшәо арҵаратә методика. Аҵатәхәқәа рыхәԥса атәы уҳәозар, арепетиторцәа сааҭк иақәырҵоит бжьаратәла 300-500 мааҭ. Аха иазгәаҭатәуп, аурок лассы-лассы сааҭк аҳәаақәа ишырҭыҵуа.
Аԥсуа бызшәа аҵаразы хаҭалатәи арҵаҩы дуԥшаар алшоит Аԥсны ақалақьқәа зегь рыҟны. Иаҳҳәап, Аҟәа инхо афилолог, ажурналист Нонна Ҭхәазԥҳа, аԥсуа бызшәа арҵара лнапы алакуижьҭеи 12 шықәса ҵуеит, уи аамҭа аҩныҵҟала шәҩык инареиҳаны аҵаҩцәа аус рыдылулахьеит. Лара лҵаҩцәас иҟан ахәыҷқәа реиԥш, адуцәагьы, еиҳараҩык Ҭырқәтәылеи, Иорданиеи, Шьамтәылеи рыҟнытә арепатриантцәа. Аԥсуа бызшәа длырҵоит аҭыԥантәи ауааԥсырагьы.
«Аԥсуа бызшәа арҵара саналагоз аамҭазы, инҭырҳәцааны ацхыраагӡатә методикақәа ҳәа акгьы ыҟамызт. Сара хаҭала еидыскылон еиуеиԥшым аматериалқәа, урҭ рылагьы арҵаратә процесс еиқәсыршәон. Исзаауаз реиҳараҩык абызшәа зынӡа ирыздырӡомызт. Аха урҭ рыбжьара аурокқәа бжьамыжькәа мчыбжьык ахь хынтә иныҟәоз аҵыхәтәан зегь акоуп ацәажәашьеи, аԥхьашьеи, аҩышьеи рҵеит – џьоукы иаҳа еиӷьны, џьоукы маҷк ихьысҳаны. Быжьҩык раҟара аԥсуа бызшәа ибзиаӡаны ирҵеит, ицқьаӡа ицәажәо иҟоуп», - ҳәа еиҭалҳәоит арҵаҩы.
Акурсқәа ирзоужьу аамҭа далацәажәо лара иазгәалҭеит, лҵаҩцәа рҟынтә ишыҟаз акыраамҭа – хышықәса инарзынаԥшуа, акурсқәа рахь иныҟәозгьы. Аха урҭ рхыԥхьаӡара рацәамызт, аҵаҩцәа реиҳараҩык шықәсык аҟара акәын абызшәа аҵара иазыркуаз.
«Даара акраҵанакуеит аҵаҩы имотивациа. Аԥсуа бызшәа, ҳәарада, иузҵоит уалагар, иуҭаххаҵәҟьар, уи азы аҿырԥштәқәа рацәоуп», – ҳәа азгәалҭоит Нонна Ҭхәазԥҳа.
Аԥсуа телехәаԥшра амҩаԥгаҩ, ажурналист Лана Аԥшьлааԥҳа ааигәа далагеит абызшәа арҵара аус. Ларгьы излалԥхьаӡо ала, арҵаҩы заҵәык иҽазышәара азхаӡом ауаҩы абызшәа иҵарц азы: аҵаҩы ихаҭа имотивациа ӷәӷәазароуп.
«Зны аҵаҩи сареи ҳаибадыруеит, идыррақәа ахьынӡаҟоу еилҳаргоит, нас ауп иара инаалаша аметодика аналсхуа. Сара сахь иааиуа ауаа еиуеиԥшым аусхкқәа рнапы рылакуп, убри аҟнытә доусы инаалаша ахырхарҭала абызшәа аҵара ҳалагоит. Иҟоуп, баша ацәажәаратә бызшәа мацара зҵар зҭаху. Сара сзы ихадоу – аҽазыҟаҵарақәа раан аԥсуа бызшәа агәылалара, уи агәыбылра дыркроуп. Ҳәарада, ари апроцесс аҟны аҵаҩы инапы иану рацәоуп, абызшәа аҵаразы игәаҳәара акраҵанакуеит», - лҳәеит Аԥшьлааԥҳа.
Аҳәынҭқарратә программақәа
Аԥсны аџьынџьтәылатә еибашьра анеилга ашьҭахьҵәҟьа иаԥҵан Аԥсуа бызшәа аҿиара афонд. 2016 шықәсазы уи еиҭакын Абызшәатә политиказы аҳәынҭқарратә еилакы ҳәа. Аилак ахантәаҩы ихаҭыԥуаҩ Тамила Арышԥҳа лажәақәа рыла, Аилак аус ауеижьҭеи иаартын еиуеиԥшым акурсқәа, аха урҭ лҵшәа дук рымамызт. Иаҳҳәап, ҵыԥх алаҳәара ҟаҵан Аҟәа хәыда-ԥсада ишеиҿкаахо аԥсуа бызшәа аҵаразы акурсқәа. Уи атәы зҳәоз алаҳәара Аԥсны амассатә-информациатә хархәагақәа зегьы ирынҵан. Ус шакәызгьы, Арышԥҳа лажәақәа рыла, аԥсуа бызшәа акурсқәа рахь иныҟәоз зынӡа имаҷӡан, уи иахҟьаны ари апроект лҵшәа дук аман ҳәа узҳәом.
«Иахьазы арҭ акурсқәа русура аанкылоуп. Аилак абиуџьет аҟны иарбан ахәыҷқәа аԥсуа бызшәа дырҵаразы апроект ахә ахшәаара. Ҳгәы иҭан ахәыҷқәа ашкол аҭаларазы разыҟаҵара, аха аҳәынҭқарра аԥара азымхеит, уи иахҟьаны апроект аҳаркыр акәхеит», - лҳәеит Арышԥҳа.
Лара лажәақәа рыла, ҳазҭоу ашықәс азы иарбоуп аҳәынҭқарратә усзуҩцәа зегьы аԥсуа бызшәа дырҵара иазынархоу апроект.
Абызшәа апроблема далацәажәо Тамила Арышԥҳа иазгәалҭоит, ганкахьала – ауааԥсыра рхатәы бызшәа аҵаразы агәазыҳәара дук шрымам, даҽа ганкахьала – аԥсуа бызшәа аҵаразы ишаԥҵам исистемтәу аҳәынҭқарратә знеишьа. Насгьы иазгәалҭеит, Аилак иамоу абиуџьет абызшәа апроблемақәа ркомплекс аӡбаразы ишазымхо.
«Даараӡа ирацәоуп апроектқәа, ақьаад аҿы инхо», - ҳәа лгәы иҵхо иазгәалҭеит Арышԥҳа.
Аԥсуа бызшәа арҵара азҵаара иҷыдоу азҿлымҳара анаҭоит Аԥсны арепатриациазы аминистррагьы: рыхә ашәоит, иагьымҩаԥнагоит Аԥсныҟа ихынҳәыз арепатриантцәа рзыҳәан абызшәатә курсқәеи, Ҭырқәтәыла иҟоу ҳџьынџьуаа рзы еиҿкаау абызшәатә курсқәеи.
Аԥсны аҵареи аҭҵаарадырреи рминистрра еиуеиԥшым ашықәсқәа раан иҭнажьыз аԥсуа бызшәа арҵага шәҟәқәа
Аурыс-аԥсуа економикатә жәар
Ашкол аҿы иҟоу аҭагылазаашьа
Ахатәы бызшәа аҵара апроблемазы АААК акорреспондент дзыҿцәажәаз аекспертцәа аӡәырҩы ашколқәа рҿы ахархәара змоу абызшәа арҵаратә методикақәа ирхарартәуа рацәоуп. Раԥхьаӡа иргыланы, урҭ ргәаанагарала, ахәыҷы ихатәы бызшәала ацәажәара далагоит ҳәа ахәдақәҵара ахәыҷбаҳчақәа роума, ашколқәа роума – иурҭаӡом. Уи адагьы, ашкол ма ахәыҷбаҳчахь аныҟәара иалагаз ахәыҷы, ихатәы бызшәа идыруа днеиргьы, уи ихашҭыртә аҟынӡа ашәарҭара ыҟоуп. Амала араҟа иазгәаҭатәуп, иарбанзаалак азеиԥшҵараиурҭа, ахатәы бызшәа аҵара апроцесс аҟны ишамоу ахатә ҷыдарақәа.
Алаҳаӡытәи 1-тәи ашкол адиректор Саид Беиа игәаанагарала, иара ишкол аҟны ахәыҷқәа аԥсуа бызшәа даараӡа ибзианы иддырҵоит. Иара иажәақәа рыла, арҵаҩцәа ирылшо зегь ҟарҵоит, ахәыҷқәа арҵаратә программа баша агәынкылара мацара акәымкәан, рхатәы бызшәала ибзиаӡаны ацәажәара рылшарц азы.
«Ҳара ҳашкол урыс школуп, убри аҟнытә аԥсуа бызшәа маҭәарк аҳасабала, абызшәа ззымдыруа ахәыҷқәа рзы ҳәа ахырхарҭа амоуп. Аԥышәарақәа ртәы ҳҳәозар, алҵшәа бзиақәа ыҟоуп, аԥыжәара змоу адинамика гәаҳҭоит», - иҳәеит Беиа.
Аԥсуа бызшәа аҵара иацу апроблемақәа ахҳәаа рзыҟаҵо Беиа иазгәеиҭеит, ихадоу проблемас иҟоу ауаа рхаҭа рхатәы бызшәа аҵаразы агәацԥыҳәара ахьрымам, ус анакәха, ахәыҷкәа абызшәа дырҵара еиҳагьы иуадаҩхоит.
«Лассы-лассы аҵаҩцәа рани раби ахашшауеит, арҵага шәҟәы иану ҳзеилкаауам ҳәа, нас уи амшала арҵаҩы, ма абызшәа еилызкаауа ргәылацәа шдыргәамҵуа. Аиашазы, ари проблема ыҟоуп. Сара излазбо ала, ахәыҷи ауааԥсыреи ирнырӡом есыҽнытәи рыԥсҭазаараҿы ахатәы бызшәа ахархәара рҭаххоит ҳәа», - иҳәоит ашкол адиректор.
Беиа игәаанагарала, еилкаатәуп аԥсуа бызшәа аҵаразы ашколтә программа хықәкыс иамоу – «қәҿиарала аԥышәара азыҟаҵара акәу, мамзаргьы хатәы бызшәала аҩышьеи, аԥхьашьеи, ацәажәашьеи арҵара акәу»?
«Уажәазы, еиҳарак ашколқәа хықәкык анагӡароуп ирылшо – аԥышәарақәа разыҟаҵара. Ииашоуп, ахәыҷқәа ицәгьамкәа аԥышәара арҭоит. Аха ашкол мацарала абызшәа апроблема узыӡбаӡом», - иҳәоит иара.
Аԥсуа бызшәа арҵагатә цхыраагӡа
Аҭаацәараҿы ацәажәара
Ҳәарада, ахатәы бызшәа аҵаразы зегь реиҳа ихадоу «школуп» аҭаацәара. Хәышықәса зхыҵуа Соломон Ачба дынхоит Гәдоуҭа ақалақь, раԥхьатәи иажәақәа ԥсышәалаоуп ишиҳәаз. Убас, ихатәы бызшәа ихатәыҵәҟьаны изыҟалеит. Урысшәала ахәыҷы уажәааигәоуп ацәажәара даналага.
Соломон иан Инга Варданиаԥҳа гәаартыла илҳәоит, ахәыҷы ԥсышәала мацарала иацәажәара маҷк ишылцәыуадаҩыз.
«Сара схаҭа аԥсшәа уамак ибзианы исыздыруам, сыԥшәмагьы ибзиаӡаны хатәы бызшәала дцәажәоит узҳәом. Аха ҳара иҳаӡбеит, ҳхәыҷқәа хымԥада ԥсышәала ицәажәалароуп ҳәа. Ус иагьыҟалеит. Раԥхьатәи аамҭазы иаҳцәыцәгьан ари ахықәкы анагӡара. Соломон дахьынӡахәыҷӡаз иаҳдыруаз абызшәа изхон, иара дызҳацыԥхьаӡа, ҳаргьы ҳбызшәа ҿион, ҳдыррақәа ирыцлон», - еиҭалҳәоит Инга Варданиаԥҳа.
Лара илгәалашәоит, лгәылацәеи лыуацәеи дышрыҳәоз, лыҷкәын ԥсышәала мацара иацәажәаларц. Уи анагӡара мариамызт, аха иулшартә иҟоу ак шакәу еилкаахеит.
Аамҭаказы ан илхьаауан, ахәыҷы ахәыҷбаҳчахь иныҟәара ихатәы бызшәа адырра ишаныруа.
«Даараӡа ибзиаз ааӡаҩ дҳақәшәеит ахәыҷбаҳчаҿы: ахәыҷқәа ԥсышәала ицәажәоит. Сара даараӡа сазгәдууп сыҷкәын ԥсышәала дахьцәажәо. Ԥсышәалоуп дышхәыцуа, урысшәала акы иҳәар аниҭаху иаразнак еилыскаууеит уи ахшыҩҵак ихатәы бызшәа аҟынтә ишеиҭеигаз», - лҳәоит Варданиаԥҳа.
Аурыс-аԥсуа жәар
Аԥсуа бызшәа аиқәырхара азҵаара – ари аԥсуа милаҭ ахаҭарнакцәа зегьы еицырзеиԥшу акоуп. Ҳәарада, ахатәы бызшәа аҵаразы зегь реиҳа ихадоу ҭыԥны иаанхоит ауаҩы ихәышҭаара, аԥсуа бызшәа ахьхьаҳәа иахьго. Нас оуп абызшәа аҿиараҿы ахәыҷбаҳчеи, ашколи, ауниверситети, иаҭаххар – хаҭалатәи арҵаҩи, акурсқәеи ацхыраара анурҭо. Аметодикақәа шмаҷугьы, аԥсуа бызшәа аҵаразы иазоужьу абиуџьет шазымхогьы, зегьы реиҳа ихаданы инхоит – инуникалтәу, ажәытәӡа иагәылсны иаауа ҳабдуцәа рбызшәа аҵаразы ауаҩы игәазыҳәара.
Аԥсны анҭыҵ аԥсшәа аҵара ахьалшо иазкхоит анаҩстәи ҳматериал.
Еицырдыруа адыга милаҭтә кәашаратә ансамбль «Нальмес» Аԥсны ҩаԥхьа аконцертқәа мҩаԥнагоит
Адыгатәылатәи амилаҭтә кәашаратә ансамбль «Нальмес» апрограмма ҿыц аманы Аԥсны ақалақьқәа ирҭаауеит.
Аԥсны ауааԥсыра бзи ирбо Адыгатәылатәи амилаҭтә кәашаратә ансамбль «Нальмес» имҩаԥнаго агастрольқәа рҳәаақәа ирҭагӡаны иқәгылеит Аҟәеи Ҭҟәарчали. Иара убасгьы артистцәа ықәгылап ҳәа ргәы иҭоуп Очамчыреи Гәдоуҭеи – мшаԥмза 11, 12 рзы. Ҭҟәарчал имҩаԥысыз аконцерт мшаԥымза 9 рзы иазгәарҭо Ақалақь амш иадҳәалан. Адырҩаҽны узыршанхоз аконцерт мҩаԥысит Аҟәа.
Аԥсны ауааԥсыра бзи ирбо Адыгатәылатәи амилаҭтә кәашаратә ансамбль «Нальмес» имҩаԥнаго агастрольқәа рҳәаақәа ирҭагӡаны иқәгылеит Аҟәа
«Нальмес» асахьаркыратә напхгаҩы Аслан Хаджаев иажәақәа рыла, аконцерттә программа шьақәгылоуп акәашаратә номерқәа 16 рыла, урҭ ирылахәуп 80-ҩык акәашацәа.
Ансамбль «Нальмес» ҩаԥхьа Аҟәа ақалақьуаа рыгәқәа хнахит


«Еиуеиԥшым атәылақәа рҿы ҳақәгылахьеит, аха араҟа зегь реиҳа ҳгәы хыҭ-хыҭуеит. Ацәанырра рацәа ҳазцәырҵуеит, еиҳаракгьы ԥсыуала ҳаныкәашо», - иҳәеит иара.
«Нальмес» имҩаԥнаго агастрольқәа дрылацәажәо, Аԥсны акультуреи аҭоурыхтә-культуратә ҭынхеи ахьчаразы аминистр Ельвира Арсалиаԥҳа иазгәалҭеит, аколлектив есымша гәахәарала ишаднакыло Аԥсны акрызҵазкуа аусмҩаԥгатәқәа раан иқәгыларц ааԥхьарақәа.
«Аԥсуа артистцәеи, ансамбль анапхгаҩи, уи алахәцәеи акыршықәстәи аиҩызара рыбжьоуп. «Нальмес» Аԥсны аҭаара – еымша акрызҵазкуа культуратә ххҭысуп», - ҳәа инаҵшьны иазгәалҭеит Арсалиаԥҳа.
Адыгатәылатәи аҳәынҭқарратә академиатә милаҭтә кәашаратә ансамбль «Нальмес» аԥҵан 1936 шықәсазы. Уи аусура аанкылан Аџьынџьтәылатәи еибашьра Дуӡӡа ашықәсқәа раан. Аибашьра анеилга ашьҭахь жәашықәса ааҵуаны ансамбль аусура еиҭахацнаркит. 1996 шықәсазы ансамбль «Нальмес» I-тәи Адунеизегьтәи адыга культуратә фестиваль (ҞБА, Нальчик) иалауреатхеит, ианашьан Адыгатәылатәи Ареспублика аҳамҭа «Адыгатәыла Ахьӡ-аԥша». Ансамбль «Нальмес» еиуеиԥшым ашықәсқәа рзы Ҭырқәтәылеи, Еидҵоу Арабтә Емиратқәеи, Шьамтәылеи, Бельгиеи рҟны имҩаԥысуаз жәларбжьаратәи афольклортә кәашаратә конкурсқәа ириааихьеит.
Амилаҭтә кәашара аритм ала: ансамбль «Нальмес» Аҟәа иқәгылеит
Адыгатәыла аҳәынҭкарратә академиатә милаҭтә кәашаратә ансамбль "Нальмес" еиҿкаан 1936 шықәсазы. «Нальмес» адыга бызшәаҟынтә еиҭоугозар иаанагоит "алмас"
Ари иџьашьахәу кәашароуп, уи анагӡараан асценаҿы дцәырҵуеит ашәырқәа зку аҭыԥҳа, кавказтәи асасдкылара атрадициақәа аарԥшуа
Аҟама кәашара Аԥснеиԥш адунеи аҿгьы ибзианы ирдыруеит, ахәаԥшцәа еснагь ргәы хыҭ-хыҭуа иахәаԥшуеит уи
Кавказтәи акәашарақәа рҷыдара хада – аԥҳәызба лыԥхашьаԥхаҵареи леинаалашьеи, арԥыс итемператменти роуп
«Нальмес» ақәгыларақәа аколорит рызҭо акоуп ҷыдала иӡаху амилаҭтә костиумқәа
Амилаҭтә кәашара - ҭоурыхуп, уи аҭоурых асценаҟынтә иаадырԥшуеит ансамбль "Нальмес" акәашацәа
Асценаҿы акәашара зеиԥшроу еиԥш иқәгылоит ма 50-ҩык, ма 30-ҩык акәашацәа
«Нальмес» «Аҭауадцәа» рыкәашара нарыгӡоит
Адыгатәылеи Ҟәыбани зҽаԥсазтәыз артист, ансамбль "Нальмес" асахьаркыратә напхгаҩы Аслан Хаджаеви иколлективи ахәаԥшцәа иҭабуп ҳәа рарҳәеит адкылара бзиазы
Агастрольқәа зманы Аԥсны иаҭааз Академиатә амилаҭтә кәашаратә ансамбль «Нальмес» ақәгыларақәа хыркәшахоит мшаԥымза 12 рзы Гәдоуҭа ақалақь имҩаԥысуа аконцерт ду ала.
Аԥсны ауааԥсыра бзи ирбо Адыгатәылатәи аҳәынҭкарратә милаҭтә кәашаратә ансамбль «Нальмес» агастрольқәа рҳәаақәа ирҭагӡаны иқәгылеит Аҟәеи Ҭҟәарчали. Иара убасгьы, артистцәа ықәгылап ҳәа ргәы иҭоуп Очамчыреи Гәдоуҭеи – мшаԥмза 11, 12 рзы.
Аконцерттә программа шьақәгылоуп акәашаратә номерқәа 16 рыла, иааидкыланы урҭ ирылахәуп 80-ҩык акәашацәа.
«Аамҭакала асцена аҟны иқәгылоит 50-ҩык, ма 30-ҩык акәашацәа. Ари даара аџьабаа зцу усуп, аха уи алҵшәа уаршанхоит. Апрограмма ҳаԥсахит, иааҳгеит Аԥсны ирымбац аномерқәа. Иара убасгьы ахәаԥшыҩцәа ирызҳархиеит еиҭашьақәҳаргылаз аномерқәа – 25 шықәса раҟара «Нальмес» иқәнамыргылахьаз», - ҳәа еиҭеиҳәеит ансамбль асахьаркыратә напхгаҩы Аслан Ходжаев.
Адыгатәылатәи аҳәынҭқарратә академиатә амилаҭтә кәашаратә ансамбль «Нальмес» аԥҵан 1936 шықәсазы. Уи аусура аанкылан Аџьынџьтәылатә еибашьра Дуӡӡа ашықәсқәа рзы. Аибашьра анеилга ашьҭахь, жәашықәса ааҵуаны ансамбль аусура еиҭахацнаркит. 1996 шықәсазы ансамбль «Нальмес» I-тәи Адунеизегьтәи адыга культуратә фестиваль (ҞБА, Нальчик) иалауреатхеит, ианашьан Адыгатәылатәи Ареспублика аҳамҭа «Адыгатәыла Ахьӡ-аԥша». Ансамбль «Нальмес» еиуеиԥшым ашықәсқәа рзы Ҭырқәтәылеи, Еидҵоу Арабтә Емиратқәеи, Шьамтәылеи, Бельгиеи рыҟны имҩаԥысуаз жәларбжьаратәи афольклортә кәашаратә конкурсқәа ириааихьеит.
Ихәшәуп, ихаауп, зеиԥш ыҟам ауп
Аԥснытәи ацха иазку 10-фактк
Аԥсны иаҭаауа асасцәа рыҩныҟақәа рахь ианыгьежьуа ацха рымгакәа ицаӡом, уи уахаҿы иузаамго акоуп. Аԥснытәи цха атәыла анҭыҵ хара зыхьӡ цахьоу брендуп. Зеиԥш ыҟам уи агьама хааи ахаҭабзиара ҳараки зыбзоуроу Аԥсны аҳауа ацқьареи, аԥсабара абеиареи роуп, иара убас акраҵанакуеит ара иахьыҟам ԥырхага ҟазҵо ааглыхратә наплак дуқәа. Аха аԥсуа цха амаӡақәа ари ала инҵәом. Ҳара еидаҳкылеит ацха иазку реиҳа аинтерес зцу афактқәа жәаба.
Ҭоурыхла Аԥсны ашьхааӡара реиҳа ирылаҵәаны иахьыҟаз ҭыԥқәоуп Мраҭашәаратәи Кавказ ашьхеибаркыраҿы зхы ыҵызхуа Бзыԥ аӡиас аиҩхаа, нас ашьхақыҭа Ԥсҳәы. Аԥсны ашьхааӡара шәышықәсала иаауа культуроуп, уи еснагь хадара зуа хырхарҭан атәыла аекономикатә бзазараҿы. Аԥснытәи ацхеи ацәеи анҭыҵтәи ахәаахәҭыҩцәа еснагь иазҿлымҳан. Ус ауп ишыҟоу иахьагьы.
Жәытәнатә аахыс аԥсуаа ашьхагәарақәа рыман, ашьха-ҭаацәарақәа рааӡон. Убас ԥсабаратә мҩала иуоуа ацха зегь реиҳа зыхә ҳараку акоуп. Иара ҭыргоит ақды шьхымзаҭрас измоу ашьхақәа рҟынтәи, ауаҩытәыҩса ицхыраарада иҟалаз ацха – инагӡаны иԥсабаратәу – зегь реиҳа ахә ҳаракны иршьоит. Иахьатәи ҳаамҭазы ашьхааӡаҩцәа ашьхақәа рааӡоит иԥсабаратәу ашьхымзаҭрақәа рҟнеиԥш, инапылаҟаҵароу рҟынгьы.
Ибеиаӡоу Аԥсны аԥсабараҿы иҟоуп ҩ-нызқь инареиҳаны ацха узҭо аҵиаақәа. Шәкыла урҭ рахьтә ендемикқәоуп, уи иаанаго – абраҟа ада адунеиаҿ уаҳа даҽаџьара иуԥылаӡом: убарҭ аҵиаақәа рмати ауп Аԥснытәи ацха иуникалтәу агьама азҭо. Ацха агьама ахаара анырра арҭоит иара убас аҳауа аҭагылазаашьагьы, ишдыру еиԥш Аԥсны аҳауа зҩыдоуп, ицқьоуп, амшыни ашьхеи рҳауатә зҩыдара еилаӡҩоуп. Асубтропикатә ҵиаақәа ирызҳауеит Амшын Еиқәа агаҿа инаркны ашьха ашьапаҟынӡа. Аҩада иалагоит альпиатәи адәқәа.
Аԥснытәи ацха — аекологиа аганахьала ицқьоуп. Ашьхагәарақәа гылоуп амҩадуқәа инарцәыхараны, ашьхараҿы, мамзаргьы ашьха ӡиасқәа рҿықәаҿы. Ишаҳҳәахьоу еиԥш, Аԥсны иҟам аҳауеи ашәаԥыџьаԥи ирԥырхагахаша ааглыхра дуқәагьы. Атәыла аекономика ихадароу хырхарҭақәас иамоуп – атуризми ақыҭанхамҩеи, убри аҟнытә иарбанзаалак аԥсуа аалыҵ ацқьара, ахаҭабзиара зегьы ирыцкуп.
Аԥснытәи ацха ахә ҳаракны иршьоит уи иамоу азҩыдаратә хаҭабзиаразы, избан акәзар араҟа ирызҳауеит хкы рацәала ихәшәу аҵиаақәа, еиҳаракгьы ашьхараҿы, урҭ аҵиаақәа рмати, рбыбыц иалҵуа ацхагьы хәшәуп. Ажәытәӡа аахыс аԥсуаа хәшәык аҳасабала ацха рхы иадырхәон. Аԥсуа етнограф Иван Аџьынџьал иҩуеит: «Ацхеи ацәеи жәлар рмедицинаҿы ихадоу хәшәқәан. Ацхала акыр ачымазарақәа алдыргон. Иахьанӡагьы ацха рырҭоит зыца, ма зкьатеиқәа зыхьуа ауаа. Акыраамҭа имӷьо ахәрамжьыжькқәа рыхәышәтәраҿгьы ацха акыр хәарҭара алоуп».
Аԥснытәи ацха ихадароу амаӡа жәдыруама? Иара ҟазҵо ашьхыц уникалтәуп. Ари ашьхыц ахкы гәарҭеит XIX-тәи ашәышықәса алагамҭазы, иахьырыԥшааз аҭыԥ иахарашалангьы ахьӡ арҭеит «абхазианка» ҳәа, аҭҵаарадырратә хьӡы — Apis mellifera Caucasica. Ари ашьхыц алеишәа бзиоуп, аусура иацәаашьом, аха зегь ирыцку уи аԥыц ауп. Ԥшь-миллиметрак инаӡо уи аԥыц абзоурала абхазианка иалшоит егьырҭ ашьхақәа ахьзымнаӡо аҵиаақәа рҟнызегь реиҳа ихаау амати аҭгара.
«Ацха — ақәранҵыра ду унаҭоит», —ҳәа еснагь агәра ргон аԥсуаа. Аԥсуа ишықәснҵыра ду афеномен амаӡақәа ируакуп ҳәа рыԥхьаӡоит ацха. Дара абыргцәа рхаҭақәа аӡәырҩы иазгәарҭоит есыҽнытәи рыфатә ацха шалоу, уи шыхәшәугьы агәра ргоит. Ианакәызаалакгьы Аԥсны еиҳа пату зқәырҵо асаранџь иҭоу ацха ауп, зегь реиҳа иузеиӷьуп ҳәа иԥхьаӡаны.
Итрадициатәу аԥсуа ӡрыжәтәқәа рыбжьара акырӡа ахархәара амоуп ацхаӡҩа. Уи аҟаҵара мариоуп: аӡыхь ацха аҭаны еилырхтәуп. Ашоурақәа раан ари арыжәтә иӡышуа изыҳәан еиқәырхагоуп, ԥсҭаҵагоуп. Иара ахаара адагьы, ауаҩы изы ихәарҭоуп. Изларԥхьаӡо ала, уи афатә хырҳаганы арсара иацхраауеит. Ацхаӡҩа ахарҵәи ахши рылагьы иҟауҵар ауеит.
Абар ацха иадҳәалоу даҽа факткгьы. Зегьы бзиа еицырбо атрадициатә чыс хаақәа рахь иаҵанакуеит ахарҵәы хьшәашәа ацхеи акакани аҭаны. Адунеи амилаҭқәа реиҳарак рҟны ачыс хаа акрыфара ахыркәшамҭаз напы адыркуазар, аԥсуаа ахарҵәи, ацхеи, акакани рфон шьыжьымҭантәи акакалкраан. Ари арецепт шаҟа имариоу аҟара, иара убасҵәҟьагьы ихаауп.
Ауаажәларратә еилазаара «Аԥсны ашьхааӡаҩцәа рассоциациа» 70-ҩык рҟынӡа алахәцәа еиднакылоит. 1995 шықәсазы Ассоциациа алахәын Лозанна ақалақь аҟны имҩаԥысуаз (Швеицариа) Жәларбжьаратәи ашьхааӡаҩцәа рконгресс «Апимондиа», уи анаҩс Ашьхааӡаҩцәа жәларбжьаратәи рхеилак ахь ирыдкылан. 2010 шықәсазы «Аԥсны ашьхааӡаҩцәа рассоциациа» атауартә дырга «Аԥснытәи ацха» азы аршаҳаҭга роуит. Уи нахыс ари абренд изныкымкәа иаԥсаны аԥхьахәқәа агахьеит еиуеиԥшым жәларбжьаратәи аконкурсқәа рҿы.
Иахьа Аԥсны шықәсык ала ирыԥшуеит 800 тонна рҟынӡа ацха. Абжа аекспортахь идәықәырҵоит: ацха аҳәаа ахыгараан абаџь ақәӡам. Аԥснытәи ацха еиҳарак Урыстәылаҟоуп ихьырго. Аха егьырҭ атәылақәа рҿгьы аԥсуа цха аинтерес ахьрымоу ыҟоуп, иаҳҳәап Иран.
Атекст автор - Асҭанда Арӡынԥҳа, абильд-редактор - Наала Аҩӡԥҳа, аредактор –Ольга Солдатенкова, аредактор хада – Амина Лазԥҳа
Агрба Аконгресс аусура иазкны: хықәкы хадас иҟоу – апроект Аԥсуа ҳәынҭқарра анагӡароуп
Аԥсуа бызшәа аиқәырхашьа амҩақәеи, арепатриациа азнеишьеи, аԥсуа диаспореи рҭоурыхтә ԥсадгьыли реизыҟазаашьақәеи ртәы еиҭеиҳәеит АААК аинфопортал иаиҭаз аинтервиу аҟны Москватәи аԥсуа диаспора ахада, Аконгресс Иреиҳаӡоу ахеилак алахәыла Беслан Агрба.
- Адунеизегьтәи аԥсуа-абаза конгресс ихадароу ахықәкқәа ируакуп – адунеи иалаԥсоу аԥсуа-абаза милаҭ ахаҭарнакцәа реидкылара. Имариам абри аус анагӡаразы иарбан шьаҿақәоу иҟаҵатәу, шәгәанала? МАД (Москватәи аԥсуа диаспора – аред.) аа-шықәса раахыс имҩаԥнаго асистематә усура аԥышәа абри азҵаараҟны хархәара ауҭар ҟалома?
- Адунеи иалаԥсоу аԥсуа-абаза милаҭ рхаҭарнакцәа зегь реидкылара ахықәкы, сгәанала – еснагь аус здаҳулаша хырхарҭоуп. Уи амҩа ҳанызароуп. Избанзар, ҳҿаԥхьа ахыдҵа анықәҳаргыло, уи заҟароу еилаҳкаауазароуп. Иаҳҳәап, зегьы-зегь реидкылара, ма рыбжаҩык ирыдымхаргьы уҳәа убас иҵегь. [Аԥсуа-абаза жәлар рхаҭарнакцәа реидкылара] – уи еиҳарак ахаҭабзиара аганахьала инагӡалатәу хықәкуп, иааиԥмырҟьаӡакәа аус ҳаулар, алҵшәақәагьы ҟалоит.
Аиаша уҳәозар, ажәлар аӡәыкны ианеидгылаҵәҟьо, шәарҭара дук ианҭагылоу ауп, иаҳҳәап агеноцид, ма аетноцид реиԥш иҟоу. Ицәгьам аҭагылазаашьаҿы зыԥсҭазаара зхызго адиаспорақәа рҽеидыркылоит рмилаҭтә хаҿра рцәымӡырц азы. Ари шәарҭароуп милаҭк еиднакыло ауаа рзы, убри аҟнытә дара уи анырныруа, рҽырыхьчарц азы, рмилаҭтә хаҿра еиқәдырхарц азы рҽеидыркылоит. Убас иҟоу ауаа адиаспора агәыцә шьақәдыргылоит. Ишԥарыхьчои рмилаҭтә хаҿра? Лассы-лассы еибабоит, аетнокультуратә усмҩаԥгатәқәа еиҿаркаауеит. [Арҭ аусмҩаԥгатәқәа] адиаспорақәа рнапхгаҩцәа имҩаԥыргоит, ажәлар иахьынӡауа ирацәаҩны ралархәразы.
Мусса Егзакь АААК аҿаԥхьа иқәгылоу ихадароу ахыдҵақәа азгәеиҭеит
Абраҟа зегь реиҳа акрызҵазкуа иагьыуадаҩу акоуп: дара убарҭ аусмҩаԥгатәқәа еиуеиԥшым ақәратә, асоциалтә категориақәа ирыҵаркуа ауаа, ахацәеи-аҳәсеи уҳәа зегьы еицырзеиԥшны аинтерес аҵаны имҩаԥысуазароуп. Аусмҩаԥгатәқәа шьоукы ахацәа иаҳа ргәы иақәшәоит, егьырҭ – иаҳа аҳәса иргәаԥхоит. Ҳара иҳамоу аԥышәала иаҳҳәар ҳалшоит, зегь реиҳа аинтерес зҵоу усмҩаԥгатәқәоуп ҳәа иаарту адәаҿы, аҟьаҟьараҿы имҩаԥысуа. [Уаҟа] ҳара иҳалшоит доусы ргьама иақәшәаша, хкы-хкыла еиуеиԥшым аусхкқәа рынагӡара.
- Шәара АААК Иреиҳаӡоу ахеилак шәалоуп Москватәи аԥсуа диаспорагьы хадара азыжәуеит. Адиаспора ахаҭарнакцәа Аконгресс ралархәразы усура ҳәа акыр мҩаԥыжәгома?
- Аиаша шәҭахызар, сара сгәы иаанагаӡом, аиҿкаара формалла алахәреи, уи [зырҵабыргуа] анҵамҭақәеи идыршаҳаҭуеит ҳәа иара иамоу асоциалтә ҵакы, ма ауаҩ иԥсҭазаараҿы акраанаго аҟазаара. Иҟалап, уи зыхҟьо акомсомол саналазтәи аамҭа исзыннажьыз ацәанырра акәзар, акомсомол алахәра даара иформалтәын ҳәа исыԥхьаӡон. Сара сгәы излаанаго ала, аиҿкаара иалоу ауаа рхыԥхьаӡара акәӡам уи алаҵәара аиура зыбзоуроу, аиҿкаара имҩаԥнаго аусқәа шаҟаҩ ауаа рацәа рхы аладырхәыр рҭаху, инанагӡо ахықәкы гәыкала иахьынӡақәҿырҭуа – убри ауп ихадароу.
- Иарбанқәоу, шәгәанала, реиҳа ихырҳагоу мҩақәоу аԥсуа ҳәынҭқарра зықәныҟәаша адиаспореи иареи реимадара аус аҿы? Ишԥамҩаԥысуа иааидкыланы уи аимадара [адиаспореи аҳәынҭқарреи рыбжьара]?
- Москватәи аԥсуа диаспора ахадас саналырхуаз, сықәгылараан убас сҳәеит: сҳәашьа акалашәа иҟаларгьы ҟалап, аха Москватәи аԥсуа диаспора ахыԥхьаӡара иагханы, Аԥсны инхо рхыԥхьаӡара иацлар даара сеигәырӷьон ҳәа. Сгәы иаанагоит, ганкахьала Адунеизегьтәи аԥсуа-абаза конгрессгьы хыдҵас иамоу уи ауп ҳәа. Еиуеиԥшым адиаспорақәа еиуеиԥшым ахықәкқәа рымоуп. Уи еиҳарак изыдҳәалоу [аҭоурыхтә] ԥсадгьыл ауп. Ҳара ҳтагылазаашьа уникалтәуп. Сара уи атәы изныкымкәа исҳәахьеит еиуеиԥшым аудиториақәа рҟны, иара убас аинтервиуқәа рҟны.
Аибашьраҿы аиааира ахьаҳгаз абзоурала (Аԥсны жәлар рџьынџьтәылатә еибашьра – аред.), ахақәиҭразы ҳақәԥара иабзоураны, иҳауит [ҳҳәынҭқарра] ахьыԥшымра азхаҵара Урыстәылеи егьырҭ атәылақәаки рҟынтә. Ари иуникалтәу хҭысуп. Иҟоуп ажәлар дуқәа зхатә ҳәынҭқаррақәа змам. Убри аҟнытә, ҳәарада, Аԥсуа ҳәынҭқарра, Аԥсынтәыла захьӡу апроект анагӡара – дарбанзаалак аԥсуа, дарбанзаалак Аԥсны атәылауаҩ зегь иреиҳау хықәкыс имазароуп. Ари ахықәкы акыр уззааԥсаша акоуп, апатриоттә хәыцра змоу Аԥсны атәылауаа зегьы рымчқәа еиларҵароуп уи анагӡаразы. Ҳхаҭақәа ҳхәыцшьа ҳарҿыцроуп, ҳҳәынҭқарра ҳарҿыцроуп, уи иахьа уажәраанӡагьы ажәытә совет аамҭазы иҟаз азнеишьақәа аныԥшуеит. Ажәытә ҿырԥштәқәа рыла аусура иаҿу атәыла анапхгаратә системеи егьырҭ аусбарҭақәеи иахьазы – зынӡа ихахьеит. Убри азоуп реффективрагьы абас изылаҟәӡоу.
Аха иарбан диаспоразаалак, ма иарбан конгрессзаалак ари азҵаара рхала ирзыӡбаӡом, избан акәзар ари апроект аҟны аԥызара ауазар оуп Аԥсны ахаҭа, уи аиҳабыра. Аха Аԥсны азхаҵара аиуижьҭеи жәашықәса ирылагӡаны шьаҭанакыла изызхәыцу, ишьақәыргылоу, ма излагахьоу программак [абри аганахьала] сара изымбацт.[Апрограммақәа] амчратә системеи, азинхьчаратә усбарҭақәеи реиҭашьақәырглара иазку, акоррупциеи акриминалитети ирҿагыланы ақәԥара иазку, аекономика аҿиара иазку. Арҭ атемақәа уажәы реиҳа излацәажәо роуп. Сара аиҳабыра акритика рзызуа схы рхысыԥхьаӡалар сылшоит ҳәа сҳәар ҟалоит. Акртикахь иаҵанакуеит инҭырҳәцааны изызхәыцу арепатриациатә политика аҟамзаареи, адиаспореи аҭоурыхтә ԥсадгьыли рыбжьара аимадара ахьысҳареи. [Иҟазароуп] шьаҭанкылатәи арепатриациатә политика: ҳара еилаҳкаауазароуп ҳмилаҭ рхаҭарнакцәа рҟынтә зыԥсадгьыл ахь зырхынҳәра ҳҭаху азусҭцәоу, иахьынҳархо абыкәу, усурҭа ҭыԥқәас ирыдаҳгало закәу.
Инар Гыцба абызшәа ихадароу елементуп ҳәа иаликааит адиаспореи аҭоурыхтә ԥсадгьыли реимадара арҿиараҿы
Адиаспорақәа рыӡбахә ҳҳәозар – уаҟа ирацәоуп қәҿиарала инхо-инҵуа ауаа, доусы рнапы злаку аусқәа рҿы аихьӡарақәа заухьоу, зҭоурыхтә ԥсадгьыл акала иахәарц зылшо. Убарҭ ииашаны рызнеишьа ҳақәшәароуп, арахь ихьаҳарԥшроуп , ахынҳәра иазхианы иҟазар, иагьҳархынҳәлароуп. Абарҭқәа акгьы збаӡом сара иахьа, аха еиқәысыԥхьаӡаз зегьы ихымԥадатәу зҵаарақәоуп ҳәа исыԥхьаӡоит. Ажәакала, абри ауп Аконгресс раԥхьаӡа иргыланы хықәкыс иамоу: апроект Аԥсуа ҳәынҭқарра анагӡара. Уи еиҳау даҽа зҵаарак адиаспора иӡбатәны иамаӡам.
- Изеиԥшразар акәи шәгәанала Аԥсуа ҳәынҭқарра аидеологиа ҳазҭагылоу аамҭазы?
- Иарбан уажәларратә еиҿкаароу ҳара иаԥаҳҵарц ҳгәы иҭоу? Уи азы аидеологиа аҭахуп. Атәыла анапхгара абасгьы-абасгьы имҩаԥаҳгоит ҳәа ҳҳәаанӡа, ҳазхәыцроуп ҳаԥсҭазаара ҳбарц шаҳҭаху. Ҳашԥанхало? Идеологиас иҳамоузеи? Аӷарцәеи амалуааи рҳәынҭқарроума иҳамоу, мамзаргьы асоциалтә хырхарҭа змоу ҳәынҭқарроу? Аԥсуа, ма аԥсуа-абаза милаҭтә ҳәынҭқарра ҳаргылома, мамзаргьы атәылауаа зегь зинла иахьеиҟароу адемократиатә ҳәынҭқарра акәу?
Иаҳҳәап, усҟан аԥсуа милаҭ ԥыжәарас ирымазаауа абызшәа арҿиареи адемографиеи рызҵаарақәа рыла абиуџьеттә программақәа рыҟазаара мацара акәзаауеит. Ҳара ҳпозициа абас ишиашоу иҟоуп, зегьы еилыркаауа иҟоуп ҳәагьы сгәы иаанагоит. Сара сгәы излаанаго ала, иарбанзаалак ԥсыцқьарала иҟоу, иаарту, еилкаау апозициа егьырҭ амилаҭқәа рхаҭарнакцәа рыбжьарагьы ақәшаҳаҭра, азыразра аиуеит. Урҭ уажәы иҟоу-иану рыздыруам, убри аҟнытә рҭагылазаашьа рацәак иманшәалам, избан акәзар урҭ ирныруеит анационалисттә ҟазшьа змоу ааԥхьарақәак шыҟоу. Апроблемақәа рацәоуп. Избан сыздыруам аха, ҳара еснагь урҭ ҳрыцәцар ҳҭахуп.
Рыцәцара аҭахӡам, апроблемақәа урцәымшәакәа гәышԥыла урԥылароуп, убас ауп дара шыӡбатәу. Раԥхьаӡа иргыланы, аидеологиа ахырхарҭала, ҳәарада. Ажәлар, амилаҭ рԥызацәа атәыла ԥхьаҟатәи аԥеиԥш шырбо анеиликаалак ауаҩы, аԥсҭазаара игәы азыҳәо дҟалоит, ак ҟаиҵарц агәаҳәара иоуеит, агәамч изҭалоит. Инагӡаны аилымкаареи, ашәарақәеи, апреспективақәа рыҟамзаареи шаҟа ирацәоу аҟара, ауаҩы ихы дақәиҭны, игәы бзиа, ихы бзиа, аԥсҭазаара деигәырӷьо – иҟалара уадҩхоит. Убас ауп ишыҟоу ҳәа сгәы иаанагоит.
- Арепатриациа аполитика ашьақәыргылараан, иарбан аспектқәоу азҿлымҳара ҷыда зҭатәу?
- Ҳмилаҭтә ҟазшьа ашьақәгылара иара ахатә ҭоурых амоуп уҳәар ауеит. Уи шьаҭас иамоуп аԥсуаа ирызҷыдароу [иалкаау] ирадикалтәым аконсерватизм, даҽакала иаҳҳәозар – аԥсуара. Уахь иаҵанакуеит шәышықәсала иаауа аԥҟарақәа рықәныҟәара уҳәа убас ирацәаны. Насгьы ҳара ҳуаажәларра адин иачычаны иҟамызт ахаан. Аха убри аан араҟа иаԥуп еиуеиԥшым адинхаҵаратә конфессиақәа. Аконфессиақәа руакы аԥыжәара аманы иҟамзароуп. Урҭ зегь еиҟаразароуп. Аха егьа ус акәзаргьы, арҭ азҵаарақәа даара ишәаны-изаны ҳрызнеилароуп, хыхь зыӡбахә сҳәаз: адин иаҵагылам ауаажәларреи ирадикалтәым аконсерватизми рыбжьара аибакапанра еиқәҳархарц азы. [Абри аконсерватизм] еиҳарак изызҷыдароу ашьхара иахьаԥну аҭыԥқәа рҟны инхо ауаа роуп. Амшын агаҿахь инхо рҟны уи иаҳа иԥсыҽуп, иара убри аганахьалагьы ҳкультура уникалтәуп уҳәар ҟалоит.
Ҳәарада, ишьақәҳаргылароуп ҳхатәы ԥҟарақәа, иалкаау «ауасиаҭқәеи» азакәанқәеи, арахьа иаауа ауаа зықәныҟәаша, ирыдыркылаша. Убас ҳхатә ԥҟара ӷәаӷәақәа ҳмоур, арахь иаауа ауаа рхаҭақәа урҭ шьақәдыргыло иалагоит, аилазаара азы уи даара ишәарҭоуп: адинхаҵаратә, акультуратә еиҿкаашьа аԥсахрахь иианагоит. Хаҭала сара исҭаххарымызт мышкызны ус ҟалар. Ҳара зегь ҳамоуп, иаҳхатәу, ҽаӡәы итәы еиԥшым, иунаклтәу.
Аха иҳәатәуп, ҽеила аус зуа аҳәынҭқарратә институтқәа рыҟамзаара иахҟьаны, шәышықәсала ишьақәгылоз ҳморалтә-етикатә ԥҟарақәа рыгәрамгара иахҟьаны, аҵыхәтәантәи аамҭазы убри зыӡбахә сҳәаз ҳуникалра аӡра ишаҿу. Ианамуӡахгьы уи иацәынхаз ҳахьчароуп ҳәа сгәы иаанагоит. Убри аҟнытә ауаажәларратә еилазаара ҿыц аԥҵара, еиуеиԥшым ахәыцшьақәа змоу ауаа реилаҵара, ус анакәха – арепатриациа азҵаара даара ишәаны-изаны изызнеитәу зҵаароуп, заа ишьақәыргылоу аԥҟарақәа рыла. Уара ухатә ԥҟарақәа анумоу, даҽаӡәы [урҭ рықәныҟәарахь] даауԥхьар – уигьы урҭ аԥҟарақәа идикылоит, урҭ рыла анхара далагоит.
- Иахьа Аԥсны жәлар рҿаԥхьа, атәыла аҩнуҵҟеиԥш уи анҭыҵгьы, даара иҵарны иқәгылоуп аԥсуа бызшәа аиқәырхара азҵаара. Москватәи аԥсуа диаспора уи аӡбара ишԥацхраауеи? Аконгресс иарбан шьаҿақәоу иҟанаҵаша аԥсшәеи абаза бызшәеи реиқәырхаразы?
- Ҳара ари апроблема аӡбара ҳҽазаҳшәоит Москватәи акәашаратә ансамбль аҟны аԥсуа бызшәа ашколқәеи акружокқәеи раԥҵарала. Аха сгәанала, ари аҩыза азнеишьа ҽеишәа аус ауртә изыҟалаӡом, избанзар агәра ганы сыҟоуп, адиаспораҿы абызшәатә проблема аӡбара иаҳа имариахоит ҳәа, Аԥсны уи аӡбашьа анырԥшаалак. Аԥсны, сара иахьынӡаздыруа, иҟоуп [абызшәатә] программақәа, аҳәынҭқарреи еиуеиԥшым агәыҳалалратә фондқәеи ари азҵаара аӡбаразы афинансқәа азоурыжьуеит, абызшәазы згәы былуа ауааԥсыреи аҵарауааи еиқәдыршәоит абызшәа арҿиара иазынархоу еиуеиԥшым апрограммақәеи арҵагатә цхыраагӡақәеи. Ари азҵаара аӡбараан аџьшьарақәеи аԥкрақәеи ҟаҵалатәуп.
Вадим Ҳаразиа: адиаспора ҳацырхырааны мацароуп аԥсуа культура аиқәырхара шҳалшо
Сара ҿыц амаланыҟәа аԥысҵоит ҳәа сыҟам, ари аҩыза апрактика атәылақәа жәпакы рҟны аус аухьеит. [Аԥкрақәа рахь иаҵанакыр ҟалоит] Иаҳҳәап, абызшәа ззымдыруа аҳәынҭқарратә усбарҭақәа рҿы амаҵурахьы изымнеира, мамзаргьы абызшәа узымдыркәа атәылауаҩра умоуа аҟалара. Убри аан аҳамҭа шьахәқәа рыла Аԥсныи уи анҭыҵи иреиӷьӡоу аҵаҩцәа аџьшьарақәа рыҭалатәуп. Ауаҩы агәкаҳара имоуроуп, иԥсадгьыл аҿы, ма иҩны, иҭаацәараҿы аҭагылазаашьа ахьҽеим амшала. Аҭаацәараҿы аусқәа анҽеим, ауаҩы аҩныҟа аара иҭахымхо дҟалоит, аҭаацәара далҵырц азхәыцра далагоит, агәкаҳареи алахьеиқәреи изаазго ауаа рԥырҵра дазгәышьуеит. Убасҵәҟьа, уԥсадгьыл аҟны адепрессиа рацәазар, уи ԥеиԥшк аманы иахьыумбо азы агәкаҳара узцәырҵуазар, аилкаара уадаҩхоит – нас избан уи аҳәынҭқарра абызшәа зҵатәу?
Ҿырԥштәык аазгоит. Зны Италиа проектк сыман. Италиатәи спартниорцәеи сареи еицымҩаԥаҳгон. Уи ҳаналагоз даара агәацԥыҳәара сыманы сыҟан, аиталиан бызшәа арҵаҩы дсыԥшааит. Абызшәа аҵара салагеит, италиатәи амузыка, ариақәа сырзыӡырҩуан. Абызшәа сҵар сҭахыҵәҟьан. Аха [нас] апроект еилаҳаит, спартниорцәа ламыс змаз шьоук ракәымхазт, саргьы уи аус аансыжьит. Иҟалап, ари «хәыҷтәы» знеишьазар, аха зегь акоуп, ауаа зегь ус иаҳҟазшьоуп: абас еиԥш иҟоу аҭагылазаашьақәа раан игәнаҳго, ҳзызхәыцуа рацәоуп. Сгәанала, абызшәа азҵаара ӡбахоит, ауаа уи аҵара рҭаххар. Ауаҩы аҳәынҭқарратә усбарҭақәа рҿы аусура иҭаххар. Убри шаҟа имоданы, иҿио-еизҳауа, ҳаамҭа иақәшәо иҟало аҟара, аԥсуаа ахьаԥсыуаау мацара ргәы аладууны иҟалоит, абызшәа аҵара рҭаххоит Аԥсны инхо егьырҭ амилаҭқәа рхаҭарнакцәагьы. Гәахәара дула аԥсуа бызшәа рҵалоит урҭгьы.
- Иҳаҩсыз ашықәсазы МАД аҭоурых аҟны раԥхьаӡа акәны Москва имҩаԥысит Аԥсуа культура амш. Уи гәахәара дула ирыдыркылеит Москва иаланхо аԥсуа-абаза диаспора рхаҭарнакцәа реиԥш, егьырҭ ақалақьуаагьы. Абри ахҭыс аӡбахә еиҭашәҳәар ҳҭахын.
- Абри ахҭыс иаҳнарбеит ҳџьынџьуаа реиԥш аусмҩаԥгатә иаҭааз егьырҭ асасцәа рҟынтәгьы ипозитивтәу аенергиа шҳауз, абжьааԥны ус аныҟало маҷӡоуп. Убасҟан сара ҩашьарада иснырит ауаа радыԥхьалара, апиар иаҵанакуа шырацәоу, избанзар аусмҩаԥгатә мчыбжьык шагыз иара ахьымҩаԥысшаз аҭыԥ аҟны – уи парк дуун – инеиааиуаз даара имаҷын, уарла-шәарла, иааидкыланы 50-60-ҩык ҟала-иҟамла. Ҳара активла нап аҳаркит ауаа радыԥхьалара аус: аҭыԥантәи арадио, ателехәаԥшратә каналқәа, егьырҭ амассатә-информациатә хархәагақәа рыла ааԥхьарақәа ҟаҳҵон, аинтернет-ресурсқәа ҳхы иаҳархәеит. Москва ауааԥсыра адырра раҳҭон абас еиԥш аусмҩаԥгатә шыҟало. Ауаа даара ирацәахеит. Амшгьы ҳауит, лыԥхала. Зегь маншәалахеит. Аԥсуаа ус лассы-лассы иҳақәҿиалоит.
Акаҳуа аԥслымӡ аҿы аршреи, аилаџь ауреи: афестиваль «Аԥсны» аҟынтә иреиӷьу акадрқәа
Зегь бзиаӡаны имҩаԥысит, избан акәзар ҳфестиваль даара ибеиан, хкырацәала еибыҭан. Иҳаман Кавказтәи аиога иазку алекциа, уи мҩаԥигон Адыгатәылантә иааз Заур Жане, иҟан уи инаҩс иқәгылозгьы. Москватәи акәашаратә ансамбль ақәгылара еиҿаҳкааит. Ахәыҷтәы акәашаратә ансамбль хазына ҳамоуп. Москва иааҟоу аҳамҭа дуқәа зегьы ириааихьеит, Урыстәыла имҩаԥысуа еиуеиԥшым аконкурсқәа рҟны агран-приқәа рацәаны иагахьеит. Аԥсуа чара амҩаԥгашьа дҳарбеит, зегьы милаҭ маҭәала еилаҳәан, аҭамада аныҳәаҿақәа шьҭихуан. Ауаа аинтерес ду рыманы иахәаԥшуан уи зегьы. Амилаҭтә чысхкқәа иара уа ихьыҟаҳҵашаз аҭыԥ ылхны иҳархион, ауаа агәаран иқәгылан аԥсуа чыс агьама абаразы. Адунеизегьтәи аԥсуа-абаза конгресс астенд цәырган, аус руан егьырҭ астендқәагьы, Аԥснытәи аҳамҭаҷқәа рҭиуан. Иқәгылеит аклассикатә, аестрадатә артистцәа.
Ауаа рацәан, ари афестиваль ныҳәа дук иеиԥшхеит, зегь ҿаԥха-ҿаччо, ргәалаҟара бзианы уи иалахәын, абас еиԥш аныҳәа иахьеиднакылаз иеигәырӷьон. Абысҟаҩык сҩызцәа-сдырцәа збоит ҳәа сыҟамызт. Имаҷны ҳаибабоит, аиашаз. Ас еиԥш аусмҩаԥгатәқәа рахь имаҷны иныҟәо, урҭ «згәы рыхшәахьоу» ауаагьы ыҟан. Иаҳҳәап, столк аныҟоу, ма иалкаау спектакльк цозар. Уигьы шьахәуп, ҳәарада, аха атеатр – иалкаау ҟазара хкуп, аӡәы игәаԥхоит, ҽаӡәы игәаԥхом. Ҳара ҳфестиваль аҿы ажанрқәа рацәаны еизаҳгеит, афольклортә моментқәагьы маҷымызт. Ҭенгиз Ҭарба Аԥсны ашьхақәа ирызкны алекциа даԥхьеит.
- Абас еиԥш акультура амшқәа ҳдиаспора ахьынхо адунеи егьырҭ атәылақәа рҟынгьы имҩаԥгалатәуп ҳәа шәыԥхьаӡома?
- Сгәы иаанагоит, егьырахьгьы имҩаԥгалазар аԥсоуп ҳәа. Акаҿы аанхара аҭахӡам, абас еиԥш аусмҩаԥгатәқәа рзы иҿыцу формақәак ԥшаалатәуп. Иҿыцу мҩақәак ирызхәыцтәуп, [аусмҩаԥгатәқәа] аиҿкааҩцәеи аҭааҩцәеи еицеиԥшны излахәхаша. Еилахәу апроектқәа рахь ауаа адыԥхьалатәуп. Абарҭ аусмҩаԥгатәқәа шаҟа иинтересхо, шаҟа аҿыц аамҭа иақәшәало аҟара, хыхь ҳазлацәажәоз акзаареи аидгылареи иаҳа лассы иҟалоит. Ҳаидгылара ҟалароуп ҳатрадициақәа иахьатәи аамҭахь риагарала, убас иҟоу, зегьы еицаҳзеиԥшу аус – зегь ҳзы ихадароу ҳаиднакылозароуп, акәымжәи, акабеи ахьҳшәу мацара акәымкәан.
- Москватәи аԥсуа диаспора имҩаԥнаго аусқәагьы, Аконгресс аусурагьы имаҷым афинанстә ныхтәқәа ирыдҳәалоуп. Иарбан ԥареизгашьатә формоу абас иҟоу ауаажәларратә еиҿкаарақәа рзы иаҳа иманшәалоу, шәгәанала?
- Иџьоушьап, аха Москва ҳара ари азҵаара ҳзымыӡбаӡеит. Аамҭа-аамҭала аусмҩаԥгатәқәа еиҿаҳкаауеит. Еиҳарак уи есышықәсатәи ҳаиԥылара ду ауп, аресторан аҿы имҩаԥаҳгоит. Уи аҭааразы абилетқәа аархәоит, иҟоуп спонсорцәақәак, билетк ахә аасҭа хәынтә еиҳаны аԥара алазҵо. Егьи иаанхо зегьы аӡәы-ҩыџьа ауаа рхарџь ала инагӡахоит. Сара иахьынӡаздыруа ала, Аԥсуа-абаза конгресс зегь аҟынгьы ахарџь аганахьала ихадоу финансистс иҟоу Егзакь иоуп (АААК Иреиҳаӡоу ахеилак ахантәаҩы Мусса Егзакь – аред.). Убри аҟнытә ари азҵаара аҭак макьана исымаӡам.
Аформақәа рыԥшаараҿы иҵегь абаҩхатәра ҳалазароуп ҳәа сгәы иаанагоит. Амал змоу ҳџьынџьуаа ауаажәларратә мшхәыбзазара аҵак ду шамоу реилыркааразы, убри ахәыцшьа разаагаразы аформақәеи аметодқәеи ԥшаалатәуп, избан акәзар аӡә имацара насыԥ иманы дзыҟалом, аилазаара насыԥдазар, узлоу ауаа урыцхраароуп. Аус бзиақәа урыдгылар, џьанаҭ уҭыԥ ылухуеит ҳәа азхәыцрагьы уахь иналаҵаны. Доусы излаилшо ала ауаажәларратә еилазаара аҿиара далахәзароуп. Москва ахәыҷтәы кәашаратә ансамбль ныҟәаҳгалароуп ҳәа анаҳҳәо, шьоукы ус ҳаҭаркуеит: урҭ ахәыҷқәа рҭаацәарақәа ыҟами, убарҭ рԥарала иныҟәыргалааит ҳәа. Аҭаацәарақәа зегь еиԥшым, уи азы аԥара змамгьы ыҟоуп анаҳҳәо, ҩаԥхьа [инҳаҭаркуеит]: «нас ус иҟоу рхәыҷқәа акәашарахь имныҟәалааит» ҳәа.
Ҿыцрак зцым, ипримитивтәу хәыцроуп ари зегь. Ауаажәларратә еилазаара рманшәалара иазхәыцларц азы ауаа разаагара уадаҩуп. Ауаа уи еилыркаар рҭахӡам, ма ирзеилкааҵәҟьом. Сеидру.
Даҽа формакгьы ыҟоуп – «абыкь асра», аԥаразоужьра ҟазҵо ауаа шаҟа ихазынақәоузеи ҳәа агазеҭқәа, ажурналқәа ранҵара, рыхьӡ аҭыгара. Аха уигьы рацәак аус ауӡом, избанзар амалуаа аӡәырҩы ирымоу-ирыхӡу арзара рҭахӡам, рыӡбахә зехьынџьара ирҳәалар рҭахӡам. Ҳтәыла ахадацәа ирыдызгалақәахьан, Аԥсны иаԥу «Агәыҳалалразы» азакәан шыҟоу дырны, [уи] аԥсахрақәа аларгаларц, атәыла еизҳазыӷьақәа рҟны ишыҟоу еиԥш. Иаҳҳәап, [агәыҳалалрахь аԥара аузыжьуа рзы] ашәахтәқәеи аизгақәеи рырԥсыҽра аганахьала, аха аиҳабыраҿы аӡәгьы дхамҵгылеит ус еиԥш иҟоу аус.
- Адунеизегьтәи аԥсуа-абаза конгрессгьы, иара иааидкыланы ҳтәылагьы хықәкы хадас иамоу – ҳаамҭа иақәшәо ирҿиоу аҳәынҭқарра аргылароуп ҳәа шәҳәеит. Абри аус аҿы шәхатә лагала шԥажәбо? Насгьы абри ахықәкы анагӡара дарбанзаалак аԥсуа иуалны ишәыԥхьаӡома?
- Хаҭала сара исуалны исыԥхьаӡоит. Сара даара исҭахӡам, бзиагьы избаӡом иарбан усзаалак аҿы аҵахара, аха саҵахазшәа сгәы иабалоит Аԥсны ҳәынҭқаррак аҳасабала иӷәаӷәаны ашьапы изықәымгылар. Снапы злаку аусқәа рҿы егьа аихьӡара дуӡӡақәа соургьы, абри ахықәкы анагӡара сзамыцхрааит, ус анакәха саҵахеит ҳәа агәырҩацәгьа сымазаауеит. Уи сара исуалԥшьоуп, анагӡарагьы сҽазысшәалоит. Зны-зынла ҵхыбжьоншьҭахь абри атема саналацәажәо исымоу аоптимизм хәҷык иагхар ҟалоит [дыччоит]. (аинтервиу ананҵаз аҵх агәы аҽеиҩнашахьан - аред.)
Мусса Егзакь: ҳажәлар зегьы ҭаацәара дук еиԥш срыхәаԥшуеит
60 шықәса ажәлар ринтересқәа рыхьчараҿы: Москватәи Аԥсуа Диаспора аиубилеи азгәарҭеит
Акаҳуа аԥслымӡ аҿы аршреи, аилаџь ауреи: афестиваль «Аԥсны» аҟынтә иреиӷьу акадрқәа
Гета Арӡынԥҳа Москва иаартыз АААК апавильон аусура иазкны: Аконгресс иарҳаит 30-ҩык алахәцәа ҿыцқәа
Есышықәсатәи аҭҵаарадырратә конференциа «Ҟлычев иаԥхьарақәа» ҞЧА имҩаԥысит
Ҟарачы-Черқьессиатәи Ареспублика иқәынхо ажәларқәа рбызшәақәа реиқәырхареи рырҿиареи ирыдҳәалоу азҵаарақәа ирылацәажәан есышықәсатәи аҭҵаарадырра-практикатә конференциа «Ҟлычев иаԥхьарақәа-2019» аҟны.
Ҟарачы-Черқьессиа иқәынхо ажәларқәа рбызшәақәа ирызку есышықәсатәи Урыстәылазегьтәи аҭҵаарадырра-практикатә конференциа «Ҟлычев иаԥхьарақәа» мҩаԥысит Карачаевск ақалақь, мшаԥымза 11 рзы.
«Ҟлычев иаԥхьарақәа» еиднакылеит Урыстәыла акәакьқәа зегьы рҟынтәи абызшәадырыҩцәа. Аконференциа алахәцәа ҞЧА ажәларқәа рбызшәақәа реиқәырхареи рырҿиареи рзы реиҳа иеффекитвтәу амҩақәа ылырхуан, ахатәы бызшәа арҵаразы иактуалтәу аметодикақәа ирылацәажәон.
Аԥхьарақәа аазыртуаз апленартә еилатәараҿы дықәгылауа АААК Иреиҳаӡоу ахеилак ахантәаҩы, ахеидкыла «Алашара» ахада Мусса Егзакь раԥхьаӡа иргыланы иазгәеиҭеит аконференциа зыхьӡ аху аҵарауаҩ нага Рауф Ҟлычев илшамҭақәа. Асовет аамҭақәа раангьы ари абызшәадырҩы ажәлар маҷқәа рыбзшәақәа рыхьчара иадҳәалоу азҵаарақәа шьҭихуа далагахьан.
«Афилологиатә ҭҵаарадыррақәа ркандидат, иналукааша ашәуа бызшәадырҩы, аҭоурыхҭҵааҩ, ажәахырҿиаареи, аморфологиеи, адиалектологиеи, аԥсуа-адыга бызшәақәа рҭоурыхи рзы специалист хазынас иҟаз аҵарауаҩ хәы змаӡам аҭҵаарадырратә ҭынха ҳзынижьит. Иара дравторуп, амонографиақәа ҩба, арҵага шәҟәқәа ҩба, ажәарқәа хԥа, ауниверситети ашколи рҟны аҵара зҵо рзы арҵагатә, аметодикатә цхыраагӡақәа фба, иара убас инапы иҵыҵхьеит 70 инареиҳаны аҭҵаарадырратә усумҭақәа», – ҳәа еизаз иргәалаиршәеит Мусса Егзакь.
Егзакь иазгәеиҭеит арҭ аԥхьарақәа рформат акраҵанакуа ишыҟоу абызшәатә проблемақәа рыӡбаразы иаку знеишьак ашьақәыргылара аганахьала. Иагьациҵеит 2019-шықәсазтәи аконференциа алҵшәақәа рыла «абжьаратә школқәа рҟны ахатәы бызшәа арҵаҩцәа рзы хра злоу абжьгарақәа» шрыдыркыло.
«Уи абзоурала абызшәа арҵараҿы ҽаԥарак ҟаҳҵартә алшара ҳауеит, ус анакәха ҳхатәы бызшәа аиқәырхара анахысгьы, уи арҿиаразы – ҳаамҭа иақәшәо ажәа ҿыцқәа рыла арбеиаразы иаҳа ҳмазеины ҳҟалоит», – иҳәеит Мусса Егзакь.
Аконференциаҿы ажәахә иманы дықәгылеит Аԥсуа-абаза милаҭ рыҿиара ацхырааразы жәларбжьаратәи ахеидкыла «Алашара» ахада ихаҭыԥуаҩ, Адунеизегьтәи аԥсуа-абаза конгресс Иреиҳаӡоу ахеилак алахәыла Рамазан Мыхц. Иара иқәгылара азикит ҞЧА ажәларқәа рбызшәақәа реиқәырхараҿы ауаажәларратә еиҿкаарақәа иааныркыло аҭыԥ.
«Ауаажәларратә еиҿкаарақәа абызшәатә проблемақәа цәырганы ирылацәажәалар ауеит, ашкол адиректорцәеи, аҵарауааи, Аҵара аминистрра аусзуҩцәеи, ажурналистцәеи еидкыланы рыхшыҩқәа еилаҵаны аус иацхраар рылшоит. Убарҭ зегьы рымчқәа еидкыланы абас еиԥш иҟоу хра злоу азҵаарақәа рықәыргылара, рыӡбара иаҳа иманшәалахоит», – иҳәеит Мыхц.
Иара убасгьы иазгәеиҭеит «Ҟлычев иаԥхьарақәа» апрактикатә хәарҭара ирыцу атәгьы.
«Араҟа аидеиа ҿыцқәа ииуеит. Аҵарауаа еилацәажәоит, аимак-аиҿакқәа роуеит, зынӡа иҭшәоу азҵаарақәа рыла ргәаанагарақәа еибырҳәоит, хазы игоу ажәақәа рфонетикатә еилазаашьа аҟынӡа», – ҳәа еиҭеиҳәеит Рамазан Мыхц.
Урыстәылазегьтәи аҭҵаарадырра-практикатә конференциа «Ҟлычев иаԥхьарақәа» Ҟарачы-Черқьессиа раԥхьаӡа акәны имҩаԥысит 2015 шықәсазы. Уи аахыс есышықәса иара еизнагоит шәҩыла аҵарауаа-абызшәадырыҩцәа, арҵаҩцәа, ауаажәларратә усзуҩцәа. Аконференциақәа реихшьалақәа рыла иҭыҵуеит иреиӷьу ажәахәқәа зныло аизга.
Аконференциа аиҿкааҩцәас иҟоуп: Аԥсуа-абаза милаҭ рыҿиара ацхырааразы жәларбжьаратәи ахеидкыла «Алашара», У. Б. Алиев ихьӡ зху Ҟарачы-Черқьессиатәи аҳәынҭқарратә университет, Аҵара аусзуҩцәа рзанааҭдырра аизырҳаразы Ҟарачы-Черқьессиатәи аҳәынҭқарратә институт. Аконференциа ихьӡ ахуп иналукааша алингвист, кавказҭҵааҩы Рауф Ҟлычев, иара сынтәа иԥсы ҭазҭгьы 85 шықәса ихыҵуазаарын.
Иуникалтәу, иҳазгәакьоу: Аԥсны анҭыҵ аԥсшәа аҵаразы лшарақәас иҟоу
Аԥсуа бызшәа аҵаразы иаԥҵоу аҭагылазаашьақәа ртема иацҵауа, АААК аинфопортал ишәзеиҭанаҳәоит аԥсшәа аҵаразы Аԥсны анҭыҵ иҟоу алшарақәа ртәы.
Уажә ааигәа АААК аинфопортал иакьыԥхьыз аматериал аҟны иазааҭгылан Аԥсны аҩнуҵҟа аԥсуа бызшәа аҵаразы лшарақәас иҟоу. Аԥсны анҭыҵ инхо ҳџьынџьуаа рзы, ахатәы бызшәа аҵара акрызҵазкуа зҵаараны иҟоуп. Адунеи иқәынхо зықьҩыла аԥсуа диаспора рхаҭарнакцәа рзы ахатәы бызшәа адырра ихадоу факторуп – рхылҵшьҭреи, рмилаҭтә культуреи, рҭоурыхтә ԥсадгьыли дареи реимадара аиқәырхаразы. Уажәазы ҳҿаԥхьа хықәкыс иқәҳаргылоит, адунеи аҟны аԥсуа бызшәа шырҵо атәы аилкаара.
Аԥсны Аҳәынҭкарра арепатриациазы аминистрра лымкаала иазнеиуеит аԥсуа бызшәа арҵара азҵаара: абызшәатә курсқәа еиҿнакаауеит Аԥсныҟа ихынҳәыз арепатриантцәа рзеиԥш, ҳтәыла анҭыҵ инхо ҳџьынџьуаа зегьы рзгьы.
Аминистрра инанагӡо апрограмма аҳәаақәа ирҭагӡаны, шықәсқәак ҵуеит, ҭырқәтәылатәи аобласт Сақариа иаҵанакуа ақыҭақәа рҿы инхо аԥсуаа рхаҭарнакҵәа аԥсуа бызшәа дырҵаразы акурсқәа аԥҵоуижьҭеи. Абызшәатә курсқәа рымҩаԥгара алшахеит, Аԥсны арепатриациазы аминистрреи, Ҭырқәтәыла иҟоу аԥсуа культуратә хеидкылақәа Рфедерациеи русеицура иабзоураны. Ҩышықәса раахыс арҭ акурсқәа мҩаԥылгоит арҵаҩы, аиҭагаҩ Елис Аргәын.
«Аԥсуа бызшәа дсырҵоит 80-ҩык инареиҳаны: Сақариа ааигәа-сигәа иҟоу ақыҭақәа хԥа рҟынтә, нас Сақариа ахаҭа инхо ҳмилаҭ ахаҭарнакцәа, – ҳәа еиҭалҳәоит арҵаҩы. – Еиҳарак урҭ ахәыҷқәа роуп. Аурокқәа мҩаԥысуеит мчыбжьык ахь знык. Ҳәарада, уи азхом иаҳҭаху аихьӡарақәа рахь анеиразы. Аха ус шакәугьы, иҟоуп алҵшәа бзиақәа: иҳамоуп аҵаҩцәа, аԥхьашьеи аҩышьеи зҵахьоу. Амала, ацәажәара иаҳа ирцәыуадаҩуп, аха зегь акоуп, ирылшо зегь ҟарҵоит рхатәы бызшәа агәынкыларазы».
Елис Аргәын лхы иалырхәо ашәҟәқәа Аԥснынтә иаалгеит, уи Диана Шамԥҳаи Альдона Жьиԥҳаи еиқәдыршәаз арҵага шәҟәқәа роуп.
«Ҳәара аҭахума, ҳаргьы аидкылара ҳаҿуп абызшәа арҵара апроцесс аҟны иҳахәаша аматериалқәа. Убасгьы, акурсқәа рахь иааиуа ирзеиҭаҳҳәоит Аԥсны аҭоурых: уи аҩыза аинформациа ҭырқәшәала шамахамзар иуоуӡом».
Арҵаҩы иазгәалҭеит, аурокқәа рҿы лхы ишалырхәо Аконгресс аинфопортал ианыло аматериалқәагьы.
«АААК аинфопортал адаҟьақәа рҿы аматериалқәа еиуеиԥшым абызшәақәа рыла икьыԥхьуп, аҭырқәшәагьы уахь иналаҵаны. Уи ҳара иахьҳахәо рацәоуп», – лҳәеит Аргәын.

Аԥсуа бызшәа аҵаразы акурсқәа еиҿкаауп иара убас Сҭамԥыли Инегиоли ақалақьқәа рҿы. Аурокқәа мҩаԥыргоит Дали Санӡааԥҳа, Аира Қапԥҳа. Акурсқәа хәыда-ԥсадоуп, урҭ ираҭаалар рылшоит згәы иаҭаху зегьы.


Арҵаҩы Елис Аргәын Ҭырқәтәыла аԥсуа бызшәа акурсқәа мҩаԥылгоит.
Лондон ирҵо аԥсшәа
Аԥсуа бызшәа қәҿиарала ирҵоит Британиа Ду аҳҭнықалақь аҿгьы: есымчыбжьа аԥсуа бызшәа акурсқәа мҩаԥысуеит Лондон иҟоу Аԥсуа-абаза культуратә центр алахәылацәа рзы. Аԥсуаа рхатәы бызшәа длырҵоит уажәазы Лондон аҵара зҵо Аԥснытәи аҭыԥҳа Лана Басариаԥҳа.
АААК аинфопортал иалҭаз аинтервиу аҟны лара иазгәалҭеит, ҩ-сааҭк ицо аурокқәа мчыбжьык ахь знык ишымҩаԥгахо атәы. Арҵаҩы иазгәалҭоит, аурокқәа ирзоужьу аамҭа инарҵауланы абызшәа аҵаразы иашазымхо, аха макьаназы аҭагылазаашьа ус даҽа лшарақәак рынаҭом: Лана лхаҭа аԥсуа бызшәа аурокқәа рымҩаԥгареи ауниверситет аҟны лҵареи еилалыгӡоит.
Лондонтәи агәыԥ иалахәу рықәра атәы ҳҳәозар, 30 инаркны 65 шықәса зхыҵуа роуп. Урҭ рдыррақәагьы еиԥшӡам: џьоукы аурокқәа ирҭаауа иалагеит абызшәа зынӡа ирзымдыркәа, даҽа џьоукы – маҷк хатәы бызшәала ацәажәара рылшон. Еиԥмырҟьаӡакәа акурсқәа ирҭаауеит 20-ҩык раҟара.
Лондонтәи акурсқәа ирҭаауа Аҭақан Ҷкәатуа иажәақәа рыла, укәша-мыкәша аԥсуа бызшәа анумаҳауа, «ҳәарада, уи аҵара мариаӡам, аха иузымҵо акы акәныгьы иҟаӡам». Иара убасгьы иазгәеиҭеит, ахатәы бызшәа аҵара апроцесс иацхрааша арҵага шәҟәқәеи авеб-саитқәеи шмаҷу.
Раԥҳьатәи онлаин-школ
Агәацԥыҳәара змоу ауаҩы дахьыҟазаалакгьы, иласу аинтернет имазар, аԥсуа бызшәа аҵара илшоит. Иаҳхысыз ашықәс ҭагалан азы иаԥҵан аԥсуа бызшәа аҵаразы раԥхьатәи онлаин-школ «Алашарбага». Ари апроект авторс дамоуп Москва инхо анаплакҩы қәыԥш Инал Габлиа. Онлаин-школ аԥҵара аидеиа изцәырҵит 2018 шықәсазы.
«Ари апроект аус адулара сшаҿу зегьы ираҳаратәы исҳәеит, еицырдыруа алингвист, аполиглот Дмитри Петров илекциаҟны. Аԥсуа бызшәа аҵаразы ҳашкол ахь даасыԥхьеит, уи иара даара дазҿлымҳахеит. Убри аиԥылара ашьҭахь абызшәа арҵаҩцәа срышьҭалеит, иҷыдоу алитературагьы аԥшаара салагеит, иара убасгьы арҵага шәҟәы адизаини, раԥхьатәи агәыԥ аидкылареи аус напы асыркит. Уи адагьы, иӡбатәын реиҳа иаҳнаало онлаин-платформа алхра, астудиа аԥшаара, уахь иласу аинтернет анагара. Убас, шықәсыбжак ахы-аҵыхәала ашкол аасыртит», – ҳәа еиҭеиҳәоит Габлиа.
Уажәазы «Алашарбага» аҟны аԥсуа бызшәа рҵоит 20-ҩык инареиҳаны ауааԥсыра, ԥшь-ҳәынҭқаррак рҟынтә (Аԥсны, Урыстәыла, Германиа, Британиа Ду). Габлиа иажәақәа рыла, ари аԥшьгара азҿлымҳара зызцәырнагаз рацәаҩхеит, уажәазы ишьақәдыргылоит ԥхьаҟатәи агәыԥқәа рахь иалаҵахо рсиа. Уи асиа рҽанырҵахьеит Ҭырқәтәыла, Голландиа, Шьамтәыла, Канада инхо аԥсуаа.
«Аус ҳуеит, абызшәатә политиказы Аԥсны аҳәынҭқарратә еилакы ишьақәнаргылаз апрограммала. Аурокқәа мҩаԥысуеит авидео-конференциа аформат ала, астудентцәа рырҵаҩы дырбоит, уи азҵаарақәа лыҭаразы алшара рымоуп», – еиҭеиҳәоит Габлиа.
Аурок ашьҭахь астудентцәа ирыҭахоит аҩныҟатәи адҵа, аурок ахаҭа авидеонҵамҭа, иара убасгьы изхысыз аматериал аконспект. Насгьы, астудентцәа зегьы азеиԥш чат иалахәуп, уаҟа лассы-лассы ирзынашьҭхоит рҵараҿы ирыхәо еиуеиԥшым аматериалқәа. Ҳарҵаҩцәа Аза Шамԥҳаи Амина Кәыҵниаԥҳаи аԥышәа ду рымоуп: уаанӡа Ҭырқәтәыла инхо ҳџьынџьуаа рхатәы бызшәа ддырҵон.
Габлиа ишазгәеиҭаз ала, ихадоу акурс шьақәгылоуп 18 урок рыла. Уи аҳәаақәа ирҭагӡаны астудентцәа идырҵахоит алфавит, ашьҭыбжьқәа ииашаны рҳәашьа, аграмматикеи, аморфологиеи, афонетикеи ихадоу рыԥҟарақәа. Акурсқәа ирзоужьу аамҭа атәы ҳҳәозар, курск – ҩымз маҷк инархыҳәҳәо инаӡоит, аурокқәа мчыбжьык ахь ҩынтә имҩаԥысуеит.
«Аԥышәарақәа аҭаны, қәҿиарала актәи аҩаӡара азыркуа рзы иаԥшьаҳгоит иҿыцу акурс, уи азы еиқәҳаршәоит ҳара ҳхатәы рҵага шәҟәы. Иара убасгьы, иаԥаҳҵоит амобилтә хархәара», – еиҳәоит Инал Габлиа.
Онлаин-курсқәа рахь рҽанырҵар рылшоит згәы иаҭаху зегьы. Уи азы еиуеиԥшым асоциалтә ҳақәа рҟны иԥшаатәуп «Алашарбага» аофициалтә даҟьақәа, анаҩс урҭ рхархәарала ашкол анапхгара шәыҽрымажәдар шәылшоит.
Ганрацәалатәи ҳаамҭазтәи азнеишьа
Ҩышықәса раҟара ҵуеит Москва ақалақь аҟны аус ауеижьҭеи арҵаратә центр Capital School Center, 4D атехнологиа ахархәарала еиуеиԥшым абызшәақәа ахьыддырҵо. Уи аметодика авторс дамоуп ашкол аԥҵаҩы, адиректор – Ирина Цәышԥҳа. Лара лажәақәа рыла, абызшәатә центр аусура ианалага амш инаркны ашкол аҟны иаԥҵан аԥсуа бызшәа акурсқәа.
Цәышԥҳа иазгәалҭоит, аԥсуа бызшәа арҵаразы, егьырҭ абызшәақәа рҵараан еиԥш, рхы ишадырхәо «иуникалтәу аметодика», ауаҩы аинформациа адкыларазы ихы иаирхәо ԥшь-хырхарҭак рыла ишьақәгылоу: аудиотә, авизуалтә, атактильтә, амувиалтә. Уи абзоурала, астудентцәа арҵаҩы иацәажәареи, ашәақәа рзыӡырыҩреи, акиносахьақәа рыхәаԥшреи адагьы, ирымоуп алшара зшәагаа дуу амаҭәарқәа аус рыдуларазы, уи абзоурала ишьақәгыло ацәеижьтә гәалашәара акраҵанакуеит абызшәа агәынкыларазы.
«Зыӡбахә ҳәоу зегьы ааизакны ишьақәнарӷәӷәоит аԥсуа бызшәа аҵара апроцесс ахь астудент ганрацәала иалархәра», – лҳәеит Цәышԥҳа.
Ари аметодика ала ауаҩы абызшәа аҵара илшоит агәыԥ далахәны, мамзаргьы индивидуалла. Уи адагьы, адиректор лажәақәа рыла, шықәсык аҟара ҵуеит ашкол аҟны аԥсуа бызшәа хәыда-ԥсада аҵаразы алшара ыҟоуижьҭеи. Зхатәы бызшәа зҵар зҭаху рхыԥхьаӡара ахьырацәахаз азы хаз-хазы ишьақәыргылан ахәыҷқәеи, адуцәеи хәыда-ԥсада абызшәа дырҵаразы аамҭеихшанҵа.
«Ҳара ҳазгәдууп ахатәы бызшәа аҵаразы иманшәалоу аҭагылазаашьақәа раԥҵара ахьҳалҳаршаз, ахарџь амшала абызшәа аҵара зцәыуадаҩыз ыҟазар, уажәшьҭа урҭгьы ҳашкол ашәқәа рзаартуп. Аԥсуа бызшәа аларҵәаразы ихадоу информациатә партниорс иқәгылоит Москватәи аԥсуа диаспора», – лҳәеит Цәышԥҳа.
Иацҵатәуп, зхатәы бызшәа зҵар зҭаху, аха Москва инымхо аԥсуаа рзы ашкол ишеиҿнакаауа «скаип» ахархәарала андивидуалтә онлаин-урокқәа.
Иааидкыланы иуҳәозар, Ирина Цәышԥҳа лусура алҵшәақәа лгәы рызҭоуп.
«Аҿырԥштәқәа ҳамоуп, аԥсуа бызшәа зынӡа иззымдыркәа иаҳзааз астудентцәа рҟынтә, ԥшьымз инаӡо акурс ашьҭахь адырра бзиақәа ҳзырбоз. Уи азгәарҭоит дара рхаҭақәа, иара убас рҭаацәара, рыуацәа, рҩызцәа. Ҳара хықәкыс иаҳамоуп аԥсуа бызшәа арҵара аметодика аиӷьтәразы еиԥмырҟьаӡакәа аусура», – ҳәа ацылҵеит Цәышԥҳа.


Кәабахьиа: Аԥсны иуԥылоит ауаҩытәыҩсатә цивилизациа апериодқәа зегьы ирхаану абаҟақәа
Абаҟақәеи аҭоурыхтә ҭыԥқәеи Жәларбжьаратәи рымш аламҭалазы АААК аинфопортал иҿцәажәеит Аԥсны акультуреи аҭоурыхтә-культуратә ҭынха ахьчареи рминистр лхаҭыԥуаҩ Баҭал Кәабахьиа, иара еиҭеиҳәеит акультуратә ҭынха ахьчараҿы иҟоу ауадаҩрақәеи ақәҿиарақәеи ртәы.
Аԥсны аҭоурыхтә-культуратә ҭынха ахьчара иацу апроблемақәеи, уи иадҳәалоу азҵаарақәа азин аганахьала рҭышәныртәалареи, акультуратә баҟақәа рыхьчареи, реиҭашьақәыргылареи, реиқәырхареи рзы аҭакԥхықәра зду, насгьы ҿыц иаарԥшу аобиектқәа ртәы уҳәа азҵаарақәа жәпакы дырзааҭгылеит АААК аинфопортал иаиҭаз аинтервиу аҟны Аԥсны акультуреи аҭоурыхтә-культуратә ҭынха ахьчареи рминистр лхаҭыԥуаҩ Баҭал Кәабахьиа.
– Ҳазҭоу ашықәс азы ихыркәшахоит Аԥсны аҭоурыхтә-культуратә ҭынха аобиектқәа рышәҟәҭагалара иазку апрограмма. Шаҟа аамҭа аус ауази абри программа, уажәы иабанӡанеихьоу, насгьы бжьаратәла иарбан лҵшәақәоу иаанашьҭыз?
– 2014 шықәса, ԥхынҷкәын мзазы аиҳабыратә усбарҭақәа реиҭашьақәыргылараан Акультура аминистрреи Аҭоурыхтә-культуратә ҭынха ахьчара Аусбарҭеи еидҵаны еиҿкаан Аԥсны акультуреи аҭоурыхтә-культуратә ҭынха ахьчареи рминистрра. Аминистрраҟны иаԥҵан атәыла аҭоурыхтә-культуратә ҭынха ахьчара Адепартамент. Ҳусура анхацҳаркуазҵәҟьа иаҳԥылаз ауадаҩрақәа ируакуп аҭоурыхтә-культуратә ҭынхахьы (АКҬ) иаҵанакуа аобиектқәа рбазаҟны аинформациа азымхара: аԥгаԥсатә хәыԥса ахәшьара иазкны аексперттә еихшьалақәеи, архитектуратә стиль аҷыдарақәеи ирызкны, аҭоурыхтә дыррақәеи, ахьчаратә зонақәеи урҭ аҵакырадгьылқәа рҳәаақәеи ирызкны уҳәа.
АКҬ аобиектқәа рышәҟәҭагалара аԥҟарақәа инарықәыршәаны, обиектцыԥхьаӡа 20 раҟара еиуеиԥшым адокументқәа ацзароуп. Ҳара иазҳархиеит «Аԥсны аҵакырадгьыл аҿы иҟоу, еиҭамҵуа АКҬ аобиектқәа рышәҟәҭагаларазы» ахықәкытә программа, уи Аминистрцәа реилазаарахь иалаҳҵеит, анаҩс иара иазыразхан, аҳәынҭқарра афинансқәа азоунажьит. Апрограмма анагӡара аҿҳәарас аԥхьа иалхын 2016-2018 шықәсақәа, аха еиуеиԥшым амзызқәа ирыхҟьаны аусурақәа ирыцҵан 2019 шықәсанӡа. 2015 шықәса нҵәаанӡа адепартамент аус ауан аҭоурыхтә-культуратә ҭынха аобиектқәа ирызкны иҟоу адыррақәа рсистемаркра аганахьала.
Уаанӡа иҳамаз Аҟәа иаҵанакуа АКҬ аобиектқәа рҳәынҭқарратә сиа заҵәык акәын. Аԥсны иалаԥсоу егьырҭ аобиектқәа зегь рыла мҽхакы ҭбаала аусура ҳалагеит. Абас ала, 2015 шықәса анҵәамҭазы атәыла зегьы зымҽхазкыз Аҳәынҭқарратә сиа азҳархиеит, уи иҭагалан 1535 обиект. Урҭ рахьтә хаз-хазы аҭагаларатә шәҟәқәа ззаҳкыз рацәоуп, афотофиксациа мҩаԥаҳгеит, архивтә материалқәа еидаҳкылеит, агәаҭара аамҭазы рҭагылазаашьа зеиԥшраз атәы зҳәо актқәа азҳархиеит, архитектуратә стильқәа рҷыдарақәа азгәаҳҭеит, нас доусы ирызку ашәҟәқәеи, апланқәеи, ахсаалақәеи рышьақәыргылара нап аҳаркит. Ҳәарада, аобиектқәа зегьы рыла ихаҭәаау аинформациа ҳамоуп ҳәа ҳазҳәом, аха уи ахырхарҭала аусура ҳаҿуп. Убри Ахықәкытә программоуп Аҳәынҭқарратә сиаҿы иарбоу АКҬ аобиектқәа зегьы рышәҟәҭагалара иазынархаз.
Бедиатәи аныхабаа
– Иахьынӡаҳдыруа ала, шәгәы иҭоуп агеоинформациатә система аԥҵара, уи ацхыраарала дарбанзаалак аинтернет-хархәаҩ алшара иоуеит Аԥсны акультуратә баҟацыԥхьаӡа иазку аинформациа ахәаԥшра. Убри асистема азырхиара шәаҿума, иара аусура анбахацыркхо?
– Аԥсны аҭоурыхтә-культуратә ҭынха аобиектқәа зегьы еидызкылаша Агеоинформациатә система (ГИС) аԥҵара – уаанӡа зыӡбахә сҳәаз Ахықәкытә программа ззынархаҵәҟьоу ауп. Уи иаанагоит иҿыцӡоу аинформациатә технологиақәа рхархәара. ГИС – обиектцыԥхьаӡа иазкны иҳамоу аинформациа зегьы еидызкыло программоуп. Сгәыӷуеит, рашәарамза анҵәамҭазы уи апрезентациа аҟаҵара ҳалшап ҳәа, уи убаратәы иҟалоит Акультуреи аҭоурыхтә-культуратә ҭынха ахьчраеи рминистрра аофициалтә саит аҟны. Агеоинформациатә система аусура ианалагалак нахыс аинформациа аиураҿы аепоха ҿыц ҳҭалоит ҳәа ҳҳәар ҳалшоит. Зназы иҭаҳгалоит 150 обиект ирызкны ихарҭәаау аинформациеи, даҽа 550 ҭоурыхтә баҟа ирызкны хәҭа-хәҭалатәи аинформациеи.
– Аминистрра иамоума аҳәынҭқарра аганахьала ахьчара зҭаху аобиектқәа ирызкны адырра хаҭәаақәа?
– Акультуратә баҟақәа зинла рыхьчара – даара акрызҵазкуа усуп. Зегь ҳаршанхеит Парижтәи ауахәамаҿы иҟалаз абылра (зыӡбахә имоу Парижтәи Анцәа иан луахәамаҿы ааигәа иҟалаз абылра ду ауп –аред.). Абри атрагедиатә ажәабжь хыхьынтәи иҳауз дыргак аҳасабала исыдыскылеит, акультуратә ҭынха шуашәшәыроу, уи ауаҩы ишидҳәалоу ҳхамшҭларц азы. Франциа акәын акультуратә ҭынха ахьчареи, аҭоурыхтә баҟақәа аҳәынҭқарра иахьчо рыҟаҵареи азҵаараҿы еснагь аԥхьагылара змаз. 19-тәи ашәышықәса алагамҭазы уаҟа аусура иалагеит абаҟақәа рыхьчаразы Аинспекциа хада. Европа акультуратә ҭынхақәа ираԥхьатәиу ауахәама хьчамкәа ианыҟалах, шәазхәыц ҳара ҳбаҟақәа рҭагылазаашьа зеиԥшроу.
Аԥсны акультуратә баҟақәа рыхьчаразы ахеилак раԥхьаӡа акәны иаԥҵан 1925 шықәсазы. Аҭоурыхтә баҟақәа раԥхьатәи рсиа шьақәзыргылаз Вианор Ԥачлиа иоуп, 1961 шықәсазы, уи ианылеит 260 обиект инарзынаԥшуа. Анаҩс уи асиа хаирҭәааит Иосиф Аӡынба, 1967 шықәсазы. Уи ашьҭахь иаарԥшхоз аобиектқәа зегьы ҭаргалон ҿыц иԥшаау аҭоурыхтә-культуратә ҭынха абаҟақәа рсиа ҳәа изышьҭаз ахь. 2015 шықәсазы Аԥсны зегьы аҟынтә акультуратә обиектқәа зегьы знылаз Аҳәынҭқарратә сиа анҳадаҳкыла ашьҭахь, иахьа уажәраанӡа даҽа 400 инарзынаԥшуа аобиектқәа ааҳарԥшхьеит. Уажәтәи аамҭазы урҭ шәҟәыла реиқәыршәара ҳаҿуп, Аҳәынҭқарратә сиа рҭагаларазы. Ари ашықәс нҵәаанӡа убри аус ҳзалгар, аҭоурыхтә-культуратә ҭынха абаҟақәа ҩ-нызқь рҟынӡа инаӡалоит. Асиа еиҳарак излахаҭәаауа уаанӡа ирызгәамҭаз аобиектқәа роуп, адәынтәи аҭҵаарақәа раан иаарԥшхо археологиатә обиектқәа рыла.
Бзыԥтәи аныхабаа аиқәҵашьа ахәҭак
– Аԥсны ашьхарахь ааигәа имҩаԥгаз аекспедициақәа раан иаарԥшын акультуратә ҭынха аобиект ҿыцқәа маҷымкәа, урҭ ирызку ашәҟәгьы ҭыҵраны иҟоуп. Ԥыҭк инарҭбааны иаҳзеиҭашәҳәар ҳҭахын убарҭ абаҟақәа рыӡбахә, насгьы ашәҟәы аҭыҵра ҳанбазыԥшри?
– Арҭ аекспедициақәа фба мҩаԥысит ҳминистрреи афонд «Ишьхатәылоу Аԥсныи» (Аԥсны ашьхақәа ҭызҵаауа афонд – аред.) Аԥсны ашьхақәа рҟны иҟоу абаҟақәа рышәҟәҭагаларазы еицымҩаԥыргоз апроект аҳәаақәа ирҭагӡаны. Аекспедициақәа мҩаԥысит Хьымца, Ӡыхәа, Башкаԥсара, нас Ауадҳара аҳаракырақәа рҟны. Ҳара иааҳарԥшит 300 инарзынаԥшуа уаанӡа идырымыз, мамзаргьы хәҭакахьала зыӡбахә ҳәаз АКҬ аобиектқәа. Аргыларақәа шьоукы-шьоукы иаку комплексны иҟоуп аҟнытә ҳара урҭ еидаҳкылеит, иагьҳауит убас иҟоу акомплексқәа ааба, рыцыԥхьаӡа 10 инаркны 60 рҟынӡа ргылара зҵазкуа. Еиҳарак уи ахаҳәтә ргыларақәа роуп, ахьчацәа рҭыԥқәа, ма аҵангәарақәа ҳәа изышьҭоу. Ари ажәа ахьынтәаауа ажәытәтәи амифологиатә уаа-ссақәа аҵанаа рҟынтә ауп, убри азоуп аҵангәарақәагьы рышәагаа змаҷу, иагьыҳаракӡам. Дара уԥылоит Аԥсны ашьхараҿы, альпиатәи, альпиаԥхьатәи азонақәа рҟны. Аекспедициақәа ҳанрылагоз дара абас ирацәахоит ҳәа ҳаҟамызт, иаҳбаз ахыԥхьаӡара ҳаршанхеит, еилаҳкааит Аԥсны ашьхақәа рыҭҵаараҿы макьана иҟаҵатәу шырацәоу. Ашәҟәы ҳазҭоу ашықәс азы иҭыҵуеит. Уи каталог ҳасабла иҟалоит, иагьеиднакылоит абарҭ аргыларақәа рзеиԥш хҳәаа, анаҩс аҵарауаа доусы иалыркаауа иаҳа инарҭбааны иҭырҵаалоит.
– «Ҳаршанхеит» ҳәа ишәҳәаз ҳазыгьежьуазар, аҵакырадгьыл амҽхаки акультуратә ҭынха абаҟақәа рхыԥхьаӡареи реизыҟазаашьа аганахьала ирыхәаԥшуама? Даҽакала иаҳҳәозар, Аԥсны зламаҷу ала абаҟақәа рхыԥхьаӡара арацәара – иџьоушьаша ак акәны иҟаӡами?


Стефаниди иҩнду, 1950-тәи ашықәсқәа
Анзор Агәмаа иархив аҟынтә
Стефаниди иҩнду ахәҭақәак, 2017 шықәса
– Ҳҭоурых аҿы раԥхьаӡа акәны акультуратә обиектқәа 150 рышәҟәҭагаларатә хәыԥса шьақәыргылан. Иарбанқәоу урҭ аобиектқәа, насгьы ҵакыс ирымоузеи?
– Аиашазы, ари аҩыза аус Аԥсны раԥхьаӡа акәны имҩаԥган. Абри аинформациа аҟамзаара аԥықәсларақәа рацәаны иҳанаҭон. Иаҳҳәап, акультуратә ҭынха абаҟа ԥхасҭахар, уи мзызс изыхҟьазаалакгьы, ишыҟалалакгьы, уи аиҭашьақәыргылара шаҟа харџь аҭаххо ҳзыԥхьаӡаӡомызт. Иаҳҳәап, ауаҩы акультуратә баҟа ааха аиҭеит, ҳара аус аӡбарҭахь инаҳгоит, нас уаҟа иқәырҵо ахараԥсеи иара иҟаиҵаз аахеи зынӡа иузеидымкыло иааҟалоит. Административтә хараԥса 500 маҭ инаркны 5000 мааҭ рҟынӡоуп иахьыҟоу. Зқьи бжаки акультуратә баҟақәа рҟынтә ашәҟәҭагаларатә хәыԥса ззышьақәыргылаз 150 заҵәык роуп, урҭ рахьтә 23 – культтәқәоуп, Лыхнытәи аныхабаа, ма Бедиатәи ауахәама реиԥш иҟоу, егьырҭ 127 – аграждантә архитектура аобиектқәа роуп.
Ари асиахь иаҵанакит архитектура аганахьала реиҳа хәы змоу аобиектқәа, урҭ ҳтәылазы рҷыдарақәеи руникалреи ахәшьара рыҭахон. Алԥшааразы иҟаз акритериқәа ируакын иара убас аобиект ахьынӡаҭҵаау азгәаҭара, мамзаргьы аҭҵаарақәа рымҩаԥгаразы иаҭаху аханатәтәи адокументқәа рыҟазаара. Асиа иаҵанакит иара убас архитектура аиҳагьы аҭоурыхтә ҵакы змоу ахыбрақәа – уаҟа имҩаԥысуаз аҭоурыхтә хҭысқәа, ма инхоз ахаҭарақәа ирыдҳәалоу. Акультуратә ҭынха аобиектқәа рыԥгаԥсатә хәшьара аганахьала аусурақәа ирыцҵахоит, агәыӷра сымоуп иааиуа ашықәсазы даҽа 200 рҟынӡа рыхәшьара аҟаҵара ҳалшап ҳәа.
Лыхнашҭаҿ игылоу аԥсуа аҳцәа раҳҭынра
– Аибашьраан, мамзаргьы иара ус аамҭа цацыԥхьаӡа иԥхасҭахаз абаҟақәа реиҭашьақәыргыларазы иарбан усурақәоу имҩаԥысуа?
– Рыцҳарас иҟалаз, ҳара иҳамаӡам иҷыдоу аҳәынҭқарратә усбарҭа, аҭоурыхтә-культуратә ҭынха абаҟақәа реиҭашьақәыргылара, ма реиқәырхара знапы иану. Уаанӡа иҟан «Абхазреставрациа», аха иара аԥыхын 18 шықәса рыла хықәкыла аус ахьамуз иахҟьаны. Ҳара ҳгәы иҭоуп ари аҳәынҭеилакы аиҭашьақәыргылара, иахәҭоу аспециалистцәа адыԥхьаланы: архитекторцәа, аҭоурыхҭҵааҩцәа, асахьаҭыхыҩцәа уҳәа убас егьырҭгьы. Ареставрациа зҭаху аобиект аҵакы акыр ихадаразар, уи аиҭашьақәыргылара рнапы ианылоит ацентртә усбарҭақәа, иаҳа имаҷзар – аҭыԥантәи аусбарҭақәа. Аобиект аӡәы ихатәны иҟазар, азакәан инақәыршәаны, уи аиҭашьақәыргылара зыдло иара зтәу иоуп – изыхәҭоу аҳәынҭқарратә усбарҭақәа ареставрациа апроект ианазыразхалак ашьҭахь. Аха аҵыхәтәантәи 25 шықәса ирылагӡаны атәыла абиуџьет аҟны знык иадымхаргьы иарбамызт аҭоурыхтә-культуратә ҭынха аобиектқәа реиҭашьақәыргылара иазынархоу аныхтәқәа.
Абар уажәшьҭа ԥшьышықәса ҵуеит абри азҵаара сыӡбарц саҿуижьҭеи, аха макьана лҵшәа ҳәа егьыҟам. Ҳара аԥшьгарақәа рацәаны иҳаман ари ахырхарҭа зинтә ҟазшьала аҳәаақәҵара иазкны, урҭ рахьтә шьоукы рыдыркылеит, шьоукы – уажәыгьы ирмыхәаԥшыцт. Иахьатәи аамҭазы апарламент актәи аԥхьарала иахәаԥшит «Аҭоурыхтә-культуратә ҭынхазы» азакәан ахь иҟаҳҵаз ариашарақәа, урҭ иазԥхьагәарҭоит ламысцқьалатәи ахархәаҩцәа рзы азин ҷыдақәеи аԥыжәарақәеи, иара убас аобиектқәа рыприватизациеи уи иадҳәалоу ахәдықәҵарақәеи ҳәаақәырҵоит. Ҳазааир ҟалап иара убасгьы АКҬ аҵәахреи ахархәареи рзы иаку Аҳәынҭқаратә фонд аԥҵара азҵаарагьы.
Оҭҳаратәи адольменқәа
– Аԥсны аҭоурыхтә-культуратә ҭынха аобиектқәа рахьтә иарбанқәоу адунеизегьтәи акультуратә ҭынха иахуԥхьаӡалартә иҟоу, ус анакәха ИУНЕСКО асиа ианылар зылшо?
– ИУНЕСКО асиа ианылар зылшо ҳобиектқәа рыӡбахә аҳәара ҳалагаанӡа, иара аиҿкаара ахаҭа иамоу азыҳәарақәа ҳарзааҭгылароуп. Ҳбаҟақәа маҷымкәа адунеизегьтәи аҭынха асиа ралаҵаразы ИУНЕСКО акритериқәа ирықәшәоит. Аха «Адунеитә ҭынха ахьчаразы» Аконвенциа инақәыршәаны, аҳәынҭқарра ахаҭоуп раԥхьаӡа иргыланы аҭоурыхтә-культуратә ҭынха аиқәырхаразы аҭакԥхықәра зду. Ус анакәха, жәларбжьаратәи анормақәа инарықәыршәаны, ашәҟәҭагалареи, ахьчареи, аиҭашьақәыргылареи рзы аҳәынҭқарра иалымшозар инагӡаны аҭакԥхықәра ахахьы агара, ИУНЕСКО ус иҟоу апроектқәа ирыхәаԥшӡом. Акультуратә баҟақәа рганахьала ҳара ҳҟны ашьақәгылара иаҿу аҭагылазаашьа ҳахәаԥшуазар, иаҳҳәар ауеит иахьынӡахәҭоу аҭакԥхықәра ҳхы иадаҳҵаӡом ҳәа.
Аҩбатәи аспект – аҳәынҭқарра иара аҵакырадгьыл хылаԥшра анаҭозароуп. Ҳара ҳадгьыл ҳара ҳауп иахылаԥшуа, аха араҟа ицәырҵуеит Аԥсны жәларбжьаратәи азхаҵара иадҳәалоу азҵаара. Амала иазгәаҭатәуп ҳполитикатә ҭагылазашьа абас ишыҟоугьы, ИУНЕСКО шазхиоу абаҟақәа рыхьчаразы вариантқәак рыхәаԥшра.
ИУНЕСКО абаҟақәа ирыднаҵо азыҳәарақәа иреиуоуп – уи ахаҿра аицамкра. Ҳәара аҭахума, ҳара иҳамоуп адунеитә ҭынхахьы иаҵанакыр зылшо аҭоурыхтә-культуратә баҟақәа, иаҳҳәап Драндатәи ауахәама, Бедиатәи, Пицундатәи, Лыхнытәи аныхабаақәа, Симон Канатәи иныхабаа, Анаҟәаԥиатәи абаа, Аҟәатәи абаагәара уҳәа егьырҭгьы.
Уаанӡатәи асасааирҭа-апанисон «Еллада» узлаҿаԥшуаз аҭӡы ахәҭак
– Еиуеиԥшым аамҭақәа рзы Аԥсны иалгаз акультуратә ҭынхақәа рсиа аԥҵара шәалагахьоума?
– Макьаназы ҳаламгацт. Сынтәа аԥхынра раԥхьатәи амзазы ҳгәы иҭоуп абри азҵаарала жәларбжьаратәи аиԥылара еиҿаҳкаарц. Асовет аамҭазы имҩаԥысуаз акультуратә ҭынхақәа реиҭанеиааира азҵаара иалацәажәатәны иҟоуп, нас уи анеилаҳа аамышьҭахьгьы, аибашьрақәеи аидысларақәеи раан имҩаԥысыз акультуратә баҟақәа реиҭаҵра уҳәа. Иалацәажәатәуп иара убас акультуратә ҭынхақәа атәыла ралалареи ралҵреи азҵаарагьы, изакәантәымкәа рылахәаахәҭрагьы уахь иналаҵаны. Убас ала ҳтәыла иалгоу аҭынхақәа еиҿыршәшәаны рыҭҵаара аганахьалагьы аус ду ҳҿаԥхьа ишьҭоуп, акыршықәса раахыс уи ахырхарҭала аусурақәа шымҩаԥысуагьы.
– Иматериалтәым аҭоурыхтә-культуратә баҟақәа рганахьала аусқәа шԥацои? Афольклор, амилаҭтә чыс, аџьыка, аԥсуа кәашарақәа уҳәа реиԥш иҟоу, иахьазы азакәан ала ишьақәырӷәӷәам, аха ҳкультура иузаҟәымҭхо иахәҭаку, ихьчатәны иҟоу.
– Ари ахырхарҭала аус ҳуеит, инҭкааны иаҳҳәозар – иматериалтәым аҭынха асиа ашьақәыргылара ҳаҿуп. Зегьы ашәҟәы ианҵатәуп, апроцессқәа зегьы акодификациа рзутәуп. Ҳара иҳамоуп Нарҭаа репос, уи рымоуп убасгьы адыгаа, аҟабарда, ауаԥсаа, ачерқьесцәа. Сара убас аидеиа соуит, Аҭҵаарадыррақәа ракадемиаҿгьы ицәырызгахьеит иара: Аԥсны инагӡаны жәларбжьаратәи азхаҵара амаӡам, аха Нарҭаа репос ахьыҟоу Урыстәыла асубиектқәа рҽааидкыланы ҳара иҳацҭырҵаалар ауеи? Нарҭаа репос арҭ ажәларқәа зегьы еицырзеиԥшны ианыҟазтәи аҿиара авариант ааԥшааны, аепос иалкаауетапк амодель аԥҵазар ауеит, ажәларқәа зегьы ирызҷыдароу. Абри аидеиа аус адулара ҳаҿуп, аҵарауаагьы аӡәырҩы уи уажәнатә иазыразхахьеит.
Афон Ҿыц игылоу Симон Канатәи иныхабаа аиқәҵашьа
Астратег, арыцар, афырхаҵа: Султан Сосналиев изкны
Аибашьратә фырхаҵара ахьӡ-аԥша амузеи
Асовет Еидгыла арбџьармчқәа рполковник, Аԥсны Аҳәынҭқарра аинрал-леитенант Султан Сосналиев имшира аҽны АААК аинфопортал иазнархиеит иԥсҭазаара иазку аочерк.
Аибашьрахь дааит Асовет Еидгыла арбџьармчқәа дырполковникны — иԥсадгьыл ахь дхынҳәит Аԥсны Аҳәынҭқарра аинрал-леитенант ҳәа ахьӡ иманы. Аҟабарда Султан Сосналиев, хатәгәаԥхарала Аԥсны Аџьынџьтәалатә еибашьраан (1992-1993) аԥсуаа дрывагыланы деибашьуан.​
1992 шықәсазы, аԥышәа ду змаз аруаҩы Султан Сосналиев дыруаӡәкуп аԥсуа жәлартәы ардыԥхьала иӷәӷәоу ар ҳәа аиҭакра зылшаз. Аԥсны аиааира азаазгаз, ишьаарҵәыраз аибашьрагьы аҵыхәа ԥызҵәаз – цәыббратәи ажәылара стратегс иамазгьы иара иоуп.
Владислав Арӡынбеи Султан Сосналиеви
Зхәыҷра инаркны ифырхаҵаз
Султан Сосналиев хылҵшьҭрала ижәытәӡоу аҟабарда ҭауад жәла датәуп. Иҟан аамҭак урҭ Тлостаналиеваа, Сусналиеваа ҳәа ианрышьҭаз. Урыстәыла 1917 шықәсазы иҟалаз ареволиуциа (аҳра ахҳәаны, Асовет мчра анышьақәгылаз – аред.) ашьҭахь, Сосналиев иабдуцәа ҭынч анхаразы аҭагылазаашьа рымамызт, ркыдцалара иалагеит. Уи аҩыза алахьынҵа Султан иаб Асламбекгьы изыԥшын, амала, аамҭак ашьҭахь уи идҵаз ахара ихыхын, Аџьынџьтәылатә еибашьра Ду аналагагьы, афронт ахь днаԥхьан.
Султан Сосналиев инапынҵамҭа, аус здиулоз Сосналиаа рхылҵшьҭра агерб аҟны
Султан Асламбек-иԥа Сосналиев диит ақыҭа Виноградное, 1942 шықәса, мшаԥы 23 рзы. Аамҭак азы уи ақыҭа Ҟабарда-Балкариатәи Асоветтә Республикахь иаҵанакуан, 1953 шықәса ашьҭахь Нхыҵ-Уаԥстәылатәи Асовет Респблика, Маздоктәи араион иахәҭакны иҟаҵан. Султан иан Таужан Анзор-иԥҳа ҩыџьа аҷкәынцәа лааӡон: Султани, иашьеиҵба Анатолии. Ихәыҷраамҭазтәи иҩызцәа ражәақәа рыла, Сулҭан дшыхәыҷыз инаркны иааирԥшуан илаз ахаҵареи, агәымшәареи, иеиҵбацәа есымша ихьчон. Уи ибзианы иаанарԥшуеит абри ахҭыс: Султан Асламбек-иԥа иқыҭаҿы инхо Мурҭаз Умов игәалашәоит Султан ҩыџьа аҷкәын хәыҷқәа, аӡиас Терек агара иаҿыз, рыԥсы шеиқәирхаз.
Султан Сосналиеви (арыӷьарахь ала аԥхьа игылоу) Георги Жуков ихьӡ зху Арбџьармчытә акомандаҟаҵатә академиа аҳаиртә полк алахәылацәеи
«Аԥырҩы иԥишәар зыхәҭаз зегьы, ԥишәеит»
Ашкол даналга ашьҭахь, Султан Сосналиев иӡбоит иԥсҭазаара арра маҵура иазикырц: дҭалоит Сызрантәи иреиҳаӡоу арратә аҳаирмчытә аԥырыҩцәа рҵараиурҭа. Уаҟа, аинструктори иареи раԥхьатәи рыԥырра изцәырнагеит дыззыԥшӡамыз ацәаныррақәа.
Сосналиев ихаҭа уи абас игәалаиршәон: «Схы шаҟь-шаҟьо, сыла ихгылоуп зны ажәҩан, нас – адгьыл… абри зегь абасҭаху ҳәа оуп схы иҭоу. Ҳантәа, аинструктор дсазҵаауеит: «нас, иугәаԥхама?» ҳәа. Исылаз ахаҵара зегьы еизганы «ааи» ҳәа иасҳәеит. Иҟалаз зегь еиликаан, сыжәҩахыр инапы нықәҵаны ус сеиҳәеит: «иҟалоит аамҭа, аԥыррада уԥсҭазаара ухаҿы ианузаамго» ҳәа.
Убас иагьыҟалеит: Султан Сосналиев аҵараиурҭа аҵаҩцәа зегьы иреиӷьу дыруаӡәкхоит. Иҵара анхиркәша иара данысит амҩа – аԥырҩы инаиркны аполк акамандаҟаҵаҩы иҟынӡа. Аинтервиуқәа руак аҟны Сосналиев иазгәеиҭон: «Аҳаирмчра иаҵанкуа ҳәа ухаҿы иузааго зегьы шьҭыскааит. 500-нтә инареиҳаны аҳаирплан аҟнытә сыԥахьан. Аԥырҩы иԥишәар зыхәҭаз зегьы ԥысшәеит, иснырит. Акырынтә сақәшәахьан аԥсҭазаара азы ишәарҭоу аҭагылазаашьақәа, сыԥсы еиқәхеит алахьынҵеи, аманшәалареи, апрофессионалреи рыбзоурала».​ ​
1978 шықәсазы далгоит Асовет Еидгыла амаршал Георги Жуков ихьӡ зху Арбџьармчытә Абираҟҟаԥшьтә (Краснознаменнаиа) академиа. 1989 шықәсазы, Асовет Еидгыла зҽаԥсазтәыз арратә ԥырҩы ҳәа ахьӡ иманы Сосналиев Асовет Арбџьармчқәа рҟнытә дцоит хатәгәаԥхарала. Иазгәаҭатәуп, Асовет Еидгыла ыҟанаҵ, адыгацәа рыҟнытә иара заҵәык шиакәу абас зыҩаӡара ҳараку ахьӡ занашьахаз.​
«Баша сцоит, иҟоу еилыскаап»
Аԥсны Аџьынџьтәылатә еибашьра аналагоз аамҭазы, Султан Асламбек-иԥа 50 шықәса ихыҵуан, Ҟабарда-Балкариа иҟаз аргыларатә хеидкыла «Каббалкгражданстрои» аҟны адиректор хада ихаҭыԥуаҩыс аус иуан. Сосналиев, усҟантәи ашықәсқәа рзы иаԥҵаз Кавказтәи Ашьхарыуаа жәлар Рконфедерациа арра аҟәша еиҳабыс иҟаз, ибзиаӡаны еиликаауан, Аԥсны имҩаԥсыуа ахҭысқәа иаарту бџьаршьҭыхлатәи аиҿагылара шахылҿиаауа атәы. Аибашьра алагаанӡа диабадырит Владислав Григори-​ иԥа Арӡынба, хаҭала даҭаахьан Қырҭтәыла Аԥсныи рҳәаа, аӡиас Егры – арратә профессионалк иаҳасаб ала, уаҟатәи аҭагылазаашьа ахәшьара аҭаразы.​ ​ ​




Иҟаҵаз аихшьалақәа угәы шьҭырхуамызт. Сосналиев иинтервиуқәа руак аҟны еиҭеиҳәон: «Аԥсны аиҳабыреи сареи ҳаиԥыларақәеи, имҩаԥысуа ахҭысқәа реилыргареи, Егры аҭаареи рышьҭахь, иреицәаӡоу агәаанагарақәа шьақәырӷәӷәан: Қарҭтәыла ахықәкы – Аԥсны ахьыԥшымра аԥыхреи, аԥсуа жәлар рбызшәеи, ркультуреи рырӡреи азы, абџьар шьҭыхны Аԥсны ажәылара иазыхиоуп.
Владимир Аршба,Иса Арсамиков, Султан Сосналиев, Давид Ԥлиа, аԥсуа-абаза жәлар раԥхьатәи Реизара Ду, Лыхны, абҵарамза, 1992 шықәса
Султан Асламбек-иԥа иԥшәмаԥҳәыс Лиубов Сосналиева лажәақәа рыла, нанҳәа 14 рзы, Аԥсны аибашьра аналага аҽны, Сосналиев акыр ихьшәаны аҩныҟа дшааиз, иаарласны крыфаны, имаҭәақәа неидкыланы, икуртка аашьҭхны, «баша сцоит, иҟоу еилыскаап» ҳәа ҳәаны Аԥсныҟа дцеит. Аамҭак ашьҭахь рыуацәа рыҟнытә Лиубов Сосналиева илаҳауеит, Султан Асламбек-иԥа аибашьра агәҭацәҟьа дшалагылоу, жәлар рҿагылара аштаб еиҳабыс дшыҟоу.
Султан Сосналиеви иԥшәмаԥҳәыс Лиубов Сосналиевеи
Анамыси ашьеи рныҩбжьы
Ԥсоу аӡиас дықәсны, ақырҭуа ардыԥхьалақәа рнапаҿы иҟаз Гаграгьы далсны, 1992 шықәса, нанҳәа 15 рзы, Султан Сосналиев Нхыҵ-Кавказтәи хатәгәаԥхарауаа гәыԥҩық дрыцны Гәдоуҭатәи аштаб аҿы дыҟан, иашьцәа аԥсуаа днарывагылеит. Аамҭак ашьҭахь, уи дахцәажәо иинтервиуқәа руак аҿы иҳәеит: «Аԥсныҟа анамыс ауп саазгаз» ҳәа.
Султан Сосналиев Аԥсныҟа иаара, ицхыраареи идыррақәеи ахьаҭахыз мацара азакәӡам, раԥхьаӡа иргыланы иара «иныруан ишьа аныҩбжьы». Уи агәра ганы дыҟоуп, ауаажәларратә усзуҩ Геннадии Аламиа. Игәалашәоит, ақалақь Грозныи аҟны Сосналиеви иареи раԥхьаӡакәны ианеиқәшәа, Султан Асламбек-иԥа иажәақәа: «Кавказ ахықәцә аҟынтәи, Аԥсныи Ҟабардеи иаку дгьылны иҟоуп, аҳәаақәа ҳәа акгьы убом».
Султан Сосналиев ипрофессионализмреи, идыррақәеи, имоу ахачҳареи, ҳәарада, аибашьра ацашьаҿы анырра ду анаҭеит.


Султан Сосналиев илегендартә хачҳара атәы рҳәоит, арациа ала ибжьы заҳахьаз зегьы. «Жәаҩатәи» - убри акәын дыргахьӡыс имаз Султан Сосналиев. Ианакәзаалак, ииҳәоз зегьы еилыкка, усла, гәыҭҟьа-ԥсыҭҟьарада иҟан.




Аинралцәа Султан Сосналиеви, Сергеи Дбари
Арымарахь ала арыӷьараӷь:: Саид Ҭаркьыл, Заур Хәарҵкьиа, Сергеи Дбар, Султан Сосналиев, Леонти Ҷедиа
Арымарахь ала арыӷьараӷь: Султан Сосналиев, Виктор Тәанба, Аполлон Шьынқәба, Виачеслав Ешба, Касик Тәанба
Ашәареи ахашшареи ззымдыруаз арыцар
Аибашьра анцоз раԥхьатәи иааира дуны иҟалеит Гагра ахақәиҭтәра.
«Абри аоперациа аплан ашьақәыргылараан Сосналиев аштаб хада акомандаҟаҵаҩ иаҳасаб ала, арратә, аиҿкааратә ҟыбаҩ иааирԥшыз адагьы, ажәылара ицо ауаа рыпсихологиагьы идыруан, иҳәатәыз ажәа иԥшаауан. Милаҭла еибатәыз ауаа рыла аотриадқәа анышьақәгылоз аамҭазы, ари иҟазшьа аҵак ду аман», - ҳәа иҳәоит Владимир Аршба.
Султан Сосналиеви Владимир Аршбеи, 1992 шықәса
Аштаб Ахадас Сосналиев дҟаҵан 1992 шықәса, жьҭаарамзазы, Аԥсны Атәылахьчара аминистрра анаԥырҵа ашьҭахьҵәҟьа. Иара уи аамҭазы атәылахьчара аминистр Владимир Аршба ихаҭыԥуаҩсгьы дыҟан. 1993 шықәса, мшаԥымзазы Аршба иоуз ахәреи аконтузиеи ирыхҟьаны ахәышәтәрахьы дрышьҭыр акәхеит, Султан Асламбек-иԥа аминистр инапынҵақәа наигӡо далгеит. Аршба арныҟәагақәа кны афронт ахь дхынҳәны Акомандаҟаҵаҩ хада иахь аԥхьатәаразы арапорт иҩаанӡа ус дагьыҟан.
«Убас акәын иахьабалак дшыҟаз, - ҳәа ари ахҭыс игәалаиршәоит Владимир Аршба. - Иҟалалакгьы, дзықәшәалакгьы Султан иуаҩра дацәхьаҵуамызт, аҵыхәтәанынӡа ашәареи ахашшареи ззымдыруаз рыцарны даанхон".
Сосналиев, атәылахьчаратә хылаԥшырҭа дахагылеит, Аԥсны иуадаҩыз аамҭа ианҭагылаз: марттәи аоперациа қәҿиарадахеит, аԥсуаа ироуит ацәыӡ дуқәа. Афронт аҟны оума, уи ашьҭахь иҟаз роума, зегьы ргәы каҳаны иҟан. Урҭ ахҭысқәа хаҭала ирылахәыз, уи аамҭазы атәылахьчара аминистр ихаҭыԥуаҩс иҟаз Гәырам Допуа игәалашәоит, Султан Сосналиев «иуҳәар ҟалоит, маанала, Сергеи Платон-иԥа Дбар Гәымсҭатәи афронт аҟнытә Ихадоу аштаб ашҟа дааигоит ҳәа». Рыҩџьагьы Аҟәа ахақәиҭратәразы ԥхынгәытәи ажәыларатә операциа аус адулара иалагоит. Убас, астратег Султан Сосналиеви, атактик Сергеи Дбари рыхқәа еиԥшьны Аԥсны ахсаала ахьықәыз астол иахагылан.
Султан Сосналиеви Хәыхәыт Бганбеи
Султан Сосналиеви Владимир Аршбеи
Допуа урҭ амшқәа абас еиԥш игәалашәоит: «Аштаб хада ауада иадҟаҵаланы иҟан уада хәыҷык, уаҟа игылан астоли, адивани. Убри астол дахатәаны ауп, Сергеи Платон-иԥа ԥхынгәытәи ажәыларатә операциа аус шадиулоз. Султан ариашарақәа аналеигала ашьҭахь, ахсаалақәа зегьы ырхынҳәны, акарандашьқәеи, ахсаала аус адуларазы иҷыдоу ахархәагақәеи еилфаҷа инықәҵаны, Дбар афронт ахь дхынҳәит».

Аполлон Шьынқәба, Султан Сосналиев, Гарри Кәԥалба, С. Дбар ихьӡ зху Гәдоуҭатәи аибашьратә фырхаҵара ахьӡ-аԥша амузеи
Витали Кьецбеи Султан Сосналиеви, Аԥсны, Верешьагин ишьха, аӡын, 1993 шықәса
Иааирала еилгаз цәыббра


Арымарахь ала арыӷьарахь: Станислав Лакоба, аб Басариан (Аԥлиа), Владислав Арӡыба, Султан Сосналиев, Саид Ҭаркьыл
Арымарахь ала арыӷьарахь:Сергеи Матосиан, Руслан Кьышьмариа, Султан Сосналиев, 1994 шықәса


Аибашьра ашьҭахь, Султан Сосналиев даҽа аамҭак атәылахьчара аминистрс дыҟан. Қәҽиарала имҩаԥигеит, ашьхаҳаракыратә қыҭа Лаҭа аҟны инханы иҟаз ақырҭуа ар ахәҭакқәа рықәцаразы аоперациа. ​
1996 шықәсазы, Султан Сосналиев ар нижьуеит, ԥхьатәара ҳәа акыраамҭа дцоит, изгәакьоу Нальчикҟа дхынҳәуеит. 2005 шықәсазы, Аԥсны аҩбатәи ахада Сергеи Багаԥшь Султан Асламбек-иԥа иахь аҳәара ҟаиҵоит, атәылахьчара аминистрра еиҭа дахагыларц. Сосналиев уи дақәшаҳаҭхоит, дагьыҟазаауеит министрс 2007 шықәсанӡа, анаҩс – Ҟабардаҟа дхынҳәуеит.
Султан Сосналиев аԥышәара иахижьуеит ҭҟәарчалтәи абџьарҟаҵаҩцәа иаԥырҵаз арбџьар ҿыц


·​ ​ «Честь дороже жизни». Астатиақәеи, адокументқәеи, агәалашәарақәеи реизга. Аиқәыршәаҩы: Лиубов Сосналиева, Геннади Аламиа
·​ ​ ​ Аԥсуа биографиатә жәар.
Аԥсны жәлар рџьынџьтәылатә еибашьра Ахаҭарақәа Султан Сосналиев
Владислава Арӡынба: аибашьреи аҭынчреи
Аԥсҭазааразы аԥсра ҳазцон
Иури Калмыков: Аԥсны аҩыза ду, Кавказ аҵеи лаша
«Ҿыц ҳаиҭеиуеит»: Аџьынџьтәылатә еибашьра афырхаҵа Мушьни Хәарцкьиа изкны
Аус ала иршаҳаҭу абзиабара: Аԥсны – Ирфан Аргәын зегьы иреиҳаз игәҭыха
Мшаԥымза 21 рзы Ҭырқәтәыла иҟоу аԥсуа диаспора иналукааша ахаҭарнак Ирфан Аргәын иԥсы ҭазҭгьы – 85 шықәса ихыҵуазаарын. Ирфан иԥсҭазаара зегьы иалганы иааигон Аԥснахьы имаз агәыбылра, уи агәыбылра аус алагьы иршаҳаҭуан
Еицырдыруа анаплакҩы, ауаажәларратә усзуҩы Ирфан Аргәын диит Анхәа ақыҭан (ҭырқәтәылатәи ақалақь Дузџьа азааигәара). Уоуп иахьнанагаз XIX-тәи ашәышықәсазы мчыла Аԥсны иахыгаз иабдуцәа (араҟа зыӡбахә ҳәоу, 1817 -1864 ашықәсқәа рзы имҩаԥысуаз Кавказтәи аибашьра иахылҿиааз ахҭысқәа роуп – аред.). Ус шакәызгьы, аԥснытәи ақыҭа Анхәа инхо Ирфан Аргәын изааигәаӡоу иуацәеи иареи еснагь аимадара рыбжьан. Ишдыру еиԥш, мчыла Ҭырқәтәылаҟа иахганы иргоз аԥсуаа ахьнанагоз аҭыԥ ҿыцқәа Аԥсны излыҵыз ақыҭа хьыӡқәа рырҭон.
Џьемалаҭҭин Арӡынба, Ирфан Аргәын, Владислав Арӡынба. Стамԥыл, ԥхынгәы, 1992 шықәса
Аԥсны Аҳәынҭқарра рапҳьатәи Ахада игәыҳалалратә фонд
Ԥсыуала иааӡаз абизнесуаҩы
Ирфан Аргәын занааҭла декономистын, ҷыдала абизнес анапхгара аҭара аус инапы алакын. Дышқәыԥшыз нахыс агәаӷьра злоу бизнесуаҩык иаҳасаб ала ихы ааирԥшхьан: иҿыцу акы аԥшьгара дацәшәомызт. Иаҳҳәап, иара иоуп раԥхьаӡа акәны Ҭырқәтәыла иаазыртыз «диути-фри» адәқьан (англ.быз. «dutyfree» - ибаџьдоу ахәаахәҭратә дәқьан – аред.). Қәҿиарала аус ауан ацхадара ззиуаз атуристтә хеидкыла. Иара убасгьы ҭырқәтәылатәи ахеидкыла «TurkishAirlines» аилазаарак ахашәала ахәҭак иман.
«Еицырдыруа ҭырқәтәылатәи абизнесуаа дырхыԥхьаӡалан, — еиҭеиҳәоит Ирфан иҩыза, арепатриант, аполитикатә усзуҩс иҟаз, аиҭагаҩ Октаи Ҷкотуа. — Иара инапаҿы иҟан зымҽхак ҭбааз абизнес. Аибашьра алагаанӡагьы, Аԥсныи адиаспореи раԥхьатәи реимдарақәа анышьақәгылоз аамҭазы Ирфан иаԥиҵеит ахеидкыла «Нарташ», уи аҩныҵҟа еидкылан аԥсуа-абаза хылҵшьҭра змоу ҭырқәтәылатәи абизнесуаа. Убри ахеидкыла алоуп, раԥхьатәи акапитал Аԥсны ишалагалазгьы. 1990 шықәсазы иара раԥхьаӡакәны Аԥсны даҭаауеит. Аха араҟа аус аԥшьгаразы ирымаз ахықәкқәа рзынамыгӡеит — Аԥсны жәлар рџьынџьтәылатә еибашьра алагеит. Уи иахылҿиааз аблокада иахҟьаны, анаҩсгьы аусура ацҵара залымшахеит.
Амала, Ирфан Аргәын баша бизнесуаҩымызт: иара даԥсыуан, насгьы Аԥсны ацхыраара шаҭатәыз здыруаз уаҩын. Уи акәын иара акыр шықәса дызҿызгьы: сыԥсадгьыл сахәандаз, сацхраандаз ҳәа дыҟан.
«Аманшәалара зцыз бизнесуаҩын, уи адагьы, ԥсыуала дааӡан, «аԥсуара» аԥҟарақәа дрықәныҟәон», — иҳәоит Ҷкотуа. — Зҟазшьа џьбараз уаҩын, илеишәагьы цәгьан, уи, ҳәарада, иара иахь еиҳагьы патуқәҵара узцәырнагон».
Ҷкотуа игәаанагарала, арҭ аҟазшьақәа роуп изыбзоуроу, Аԥсны аибашьра алагаанӡа, Владислав Арӡынба ихаҭарнакцәа ҳәа Ҭырқәтәыла иҟаз хҩык ҳџьынџьуаа Ирфангьы дахьыруаӡәкыз.
«Ирфан Аргәыни, Аҭаи Ацәышбеи, Чингьиз Гогәуеи хаҭарнакцәас ралхра - ииашаз шьаҿан: урҭ адиаспораҿы даараӡа пату зқәыз, зыгәра ргоз уаан», — ҳәа азгәеиҭеит Ҷкотуа.
Џьенгьыз Гогәуа, Абдулькадыр Арӡынба, Џьемалаҭҭин Арӡынба, Ирфан Аргәын, Владислав Арӡынба, Џьенгьыз Қапба. Стамԥыл, ԥхынгәы, 1992 шықәса
Џьенгьыз Гогәуа, Абдулькадыр Арӡынба, Ирфан Аргәын, Владислав Арӡынба, Џьенгьыз Қапба. Стамԥыл, ԥхынгәы, 1992 шықәса
Џьенгьыз Гогәуа, Ирфан Аргәын, Владислав Арӡынба, Аҭаи Ацәышба. Стамԥыл, ԥхынгәы, 1992 шықәса
Октаи Ҷкотуа ихатә архив аҟнытә. Асахьаҭыхҩы: Абдулькадыр Арӡынба
Аԥсны адгылара: маҵурала акәымкәа, шьала
1992 шықәсазы, Аԥсны аибашьра аналага, Ирфан Аргәын Аԥсны ацхырааразы Кавказтәи-аԥсуа аилак аиҿкаара аԥшьызгаз дыруаӡәкын. Раԥхьатәи аамҭақәа рзы Аилак хадара азиуан Атаи Ацәышба, Аргәын уи ихаҭыԥуаҩс дыҟан. Ацәышба иашьҭахь, Аилак аамҭак азы дахагылан Џьемалаҭҭин Арӡынба, анаҩс, еиԥмырҟьаӡакәа 16 шықәса Аилак напхгаҩыс даман Ирфан Аргәын.
«Аилак хықәкы заҵәык акәын иамаз – ганрацәала Аԥсны адгылара аҭара: аполитикеи, адипломатиеи, абизнеси, арепатриациеи ирызку азҵаарақәа рҿы. Даҽакала иуҳәозар, Аԥсны иазку азҵаарақәа зегьы Аилак аҟны оуп иахьырыӡбоз, Ирфан урҭ аусқәа зегьы напхгара рзиуан», - иҳәоит Ҷкотуа.
Ирфан Аргәын Аԥсны адгыларазы амитинг аҟны. Сҭамԥыл, 1992 шықәса
Аргәын еиуеиԥшым аамҭақәа рзы акырынтә Аԥсны даҭаахьан. Ихы алаирхәуан Аԥсныи адиаспореи рыпроблемақәа ирызку аконференциақәа, изныкымкәа Аилак ахантәаҩы иаҳасаб ала далахәын аԥсуа-абаза милаҭ Реизара Дуқәа.
«Аилак имҩаԥнагоз аусқәа 80 % Ирфан ибӷа иқәын сҳәар сылшоит, — иазгәеиҭоит Октаи Ҷкотуа. — Насгьы, хықәкылатәи аусқәеи, афинанстә зҵаарақәа реиҳараки ихахьы игон. Аилак аусура иацыз ахарџьқәа еиҳарак ихатә ԥарала ихиҩон. Ҳәарада, адиаспора ахаҭарнакцәагьы аиҿкаара аусуразы аԥара аларҵон».
Аԥсуа-абаза жәлар Раԥхьатәи Реизара Ду аделегатцәа. Лыхны, абҵарамза, 1992 шықәса
Сезаи Папба, Ирфан Аргәын, Ерҳан Хапаҩ, Аҭаи Ацәышба, Џьенгьыз Гогәуа, Гьундуз Гьечба, Ильҳан Кәаӡба – аԥсуа-абаза жәлар Раԥхьатәи Реизара Ду алахәцәа. Лыхны, абҵарамза, 1992 шықәса
Ирфан Аргәын, Нодар Ҷанба, Абдулькадыр Арӡынба, Владислав Арӡынба, Аҭаи Ацәышба
Ҷкотуа игәалашәоит, Аргәын ихы шалаирхәуаз «Аԥсны ахьӡ ахьарбаз иарбан усзаалак». Уи иара имаҵурала илшоны иҟаиҵоз акеиԥш дахәаԥшуамызт, шьала-дала иуалԥшьоуп ҳәа иԥхьаӡон.
«Аԥсныҟа ицар зҭахыз зегьы дрыцхраауан, Ҭырқәтәылаҟа иаауаз дырԥылон: ажурналистцәа, аҵарауаа, Аԥснынтәи инаҳашьҭуаз ауааԥсыра — џьоукы рыхәышәтәразы, џьоукы аҵарахьы рышьҭразы. Сара сгәанала иҟаӡамызт уск, иара изымдыруаз, мамзаргьы адгылара зыимҭаз. Ирфан иҟазшьагьы ус иҟан: зегьы идыруазар иҭахын, ианаҭаххагьы ацхыраара дацәхьаҵуамызт».
Октаи Ҷкотуа агәра ганы дыҟоуп «Аԥсны ацхырааразы Аргәын инаигӡахьоу аусқәа рхыԥхьаӡара рацәаӡоуп, урҭ рыҟнытә сара хаҭала издыруа – имыҷӡоу хәҭак ауп: Ирфан иусура амҽхак аҭбаара аӡәгьы издыруамызт, ианакәзаалакгьы ихы дахыҽхәомызт».
Арымарахьала-арыӷьарахь: Ҭырқәтәыла адәныҟатәи аусқәа рминистрс иҟаз Иашьар Иакиш, Иурдаиер Маршьан, Дузџьа ақалақь иҟоу Аԥсуа клуб ахантәаҩы Фериҭ Смыр, Ирфан Аргәын, урҭ рышьҭахьҟа – Ардашьын Бганба, Аҳмеҭ Дауҭ-оглы, Аиџьан Бедиа, Бедиз Кәарацхьелиа, Џьемалаҭҭин Арӡынба
Адәныҟатәи аусқәа рминистр, анаҩс – Ҭырқәтәыла аԥыза-министр, Аҳмеҭ Дауҭ-огли Ирфан Аргәыни, арыӷьарахьала – Ершьан Аигба
Арымарахьала-арыӷьарахь: хыхь еидгылоу - Џьиҳан Ацәеиба, Есаҭ Ахба; агәҭаны - Владимир Аҩӡба, Октаи Ҷкотуа, Ирфан Аргәын, Ҭемыр Ачыгәба, Џьымхәыр Бал, Џьенгьиз Гогәуа, Реџьен Агрба; итәоуп - Гиви Доԥуа, Џьемалаҭҭин Арӡынба, Аҭаи Ацәышба



Иагьыџьбараз, аха зыгәгьы ԥшаауаз
Изыԥшну ахаҵа, иҭоурыхтә ԥсадгьыл иадҳәалоу азҵаарақәа рҿы апринцип ӷәӷәа аазырԥшуаз, дарбанзаалак ачын ду змоу ауаҩы иҿаԥхьа згәаанагара аҳәара иацәымшәоз, сҭыԥи сбизнеси сцәыӡуеит ҳәа арлакҩакра зламыз — абас оуп дшыргәалашәо Ирфан Аргәын иааигәаны дыздыруаз иҩызцәа.
Иарбанзаалак аҭагылазаашьа иахҟьаны, Аԥсны Аҳәынҭқарра аполитика иаҿагылоз ак ҟаиҵараны дыҟамызт ҳәа агәра ганы дыҟоуп Октаи Ҷкотуа.
«Ирфан Аргәын акы дацәымшәо ҭырқәтәылатәи ачынуааи, ахадеи, аԥыза-министри, аминистрцәеи рҿаԥхьа Аԥсны азинқәа ихьчон. Сара хаҭала избахьан урҭ ирзынаишьҭуаз ашәҟәқәеи, хаҭалатәи реиқәшәарақәеи. Аԥсны аинтересқәа рыхьчараҿы ипринципқәа иахьагы аӡәырҩы рзы ҿарԥшыгас рыҟаҵара алшоит. Иҟоуп еиуеиԥшым адокументқәа, архивқәа, уаҟа зыӡбахә сҳәо зегьы арбоуп. Убарҭ аартхар, зегьы еилыркаауан Аԥсназы шаҟа ҟаиҵахьаз, дышпатриот дууз, уи аиҳагьы – дышфырхаҵаз».
Арымарахьала-арыӷьарахь: Геннади Гагәылиа, Аҭаи Ацәышба, Заур Арӡынба, Ирфан Аргәын, Владислав Арӡынба. Стамԥыл, ԥхынгәы, 1992 шықәса
Ендер Шьенол, Владислав Арӡынба, Ирфан Аргәын, Стамԥыл © Октаи Ҷкотуа ихатә архив аҟнытә
Арымарахьала — Бедиз Кәарацхьелиа, агәҭаны — Владимир Аҩӡба, Владислав Арӡынба, Ирфан Аргәын, шьҭахьҟа — Сергеи Багаԥшь. Аԥсуа делегациа алахәцәа, Ҭырқәтәыла
Абри афырхаҵа — апринципра злаз, иџьбараз, аамҭалагьы злеишәа цәгьаз, игәы ԥшаауан Аԥсны даналацәажәоз, еиҳаракгьы иқыҭа Анхәа аӡбахә анырҳәоз.
«Илаӷырӡгьы аауан, Аԥсны ахақәиҭраз иҭахаз афырхацәа ирызку аҳәамҭақәа данырзыӡырҩуаз, даара игәахьы игон ҳара иаабац ак акәны ҳаззыҟалахьаз. Ҳара — зҭоурыхтә ԥсадгьыл ахь ихынҳәыз, раԥхьаӡакәны ҳабацәа рыдгьыл анаҳба, еицаҳзеиԥшны, иӷәӷәоу апатриоттә цәаныррақәа ҳазцәырҵит. Аха Ирфан Аргәын зегьы маҷк дреиԥшымызт, иара изы Аԥсны зеиԥш ыҟам ҭыԥын. Абраҟоуп уи ауаҩ ӷәӷәа исентименталтә цәаныррақәа хыҵхырҭас иахьрымаз. Уи иара ишьақәирӷәӷәеит иусуреи иԥсҭазаареи рыла».
Аԥсны адәныҟатәи аусқәа рминистр Сергеи Шамба Ҭырқәтәыла иаҭаара
«Ҳара ҳҿы» – зегь даҽакалоуп ишыҟоу
Октаи Ҷкотуа иазгәеиҭеит, Ирфани иареи реиҩызара Аԥсны иазкыз ахәыцрақәеи, еицырзеиԥшны иҟаз ахшыҩҵакқәеи ишырхылҿиааз.
«Иареи сареи ҳаиқәшәон Ҭырқәтәыла саныҟаз, мамзар иара арахь данаауаз, — еиҭеиҳәоит Октаи. — Аҵыхәтәантәи ашықәсқәа рзы Ирфан игәабзиара кәадахеит, аоперациақәа ԥыҭк ихигеит, уи иахҟьангьы арахь аара ицәыуадаҩын. Уи аҭагылазаашьа даараӡа игәы инархьуан, Аԥсны гәхьааигон. Ҭырқәтәыла дыҟанаҵ, лассы-лассы аҭел дысзасуан».
Арымарахьала-арыӷьарахь:Октаи Ҷкотуа, Ерол Қәҭелиа, Реџьеԥ Агрба, Џьемалаҭҭин Арӡынба, Ирфан Аргәын, Гиви Допуа, Ҭемыр Ачыгәба, Владимир Аҩӡба, Гьундуз Гьечба, Ильҳан Кәаӡба
Октаи Ҷкотуа, Хусеин Ҷкотуа, Ирфан Аргәын, Ҭемыр Ачыгәба, Гиви Допуа, Владимир Аҩӡба
Ҷкотуа игәалашәоит, Ирфани иареи аҭелла реицәажәара сааҭқәакгьы агар шалшоз — Аԥсны ахҭысқәеи, ажәабжьқәеи ирылацәажәон, еицырзеиԥшыз рҩызцәа ргәаладыршәон. Аԥсны иазку иарбан темазаалак алацәажәара даара бзиа ибон.
«Иҟалалон, иаҳдыруа рыҟнытә Ҭырқәтәылаҟа ицараны иҟаз ирыцҵаны ачашә, мамзар даҽа ҳмилаҭтә чыс ахь иаҵанакуа фатәык сзаашьҭ ҳәа дансыҳәалоз. Урҭ ачысқәа Ҭырқәтәылагьы иҟарҵоит, аха иара агәра ганы дыҟан «ҳара ҳҿы» иҟарҵо даҽа гьамак амоуп хәа. Хаиҩызцәан, даараӡа пату еиқәаҳҵон. Дзыԥсаз еилыскаауан, иахьазы, иара даныҟам, лассы-лассы исгәалашәоит ҳаицәажәарақәа, ҳәарада, иара ихаҭагьы дысгәалашәоит», — иҳәеит Октаи Ҷкотуа.
Ацәышба Феқри, Пыҭхәыриа Аидын, Ирфан Аргәын иашьа - Аднан Аргәын, Ардаҳан Бганба - Ардашьын Бганба иашьа, Ирфан Аргәын иԥа - Мураҭ Аргәын, Медџьи Ҷкәан. Ирфан Аргәын иԥсыжра аҽны, ақалақь Дузџьа, 2016 шықәса, нанҳәа 27
Ирфан Аргәын иԥсҭазаара далҵит 2016 шықәса, нанҳәа 27 рзы. Анышә дамадоуп иқалақь гәакьа Дузџьа аҟны. Аҵыхәтәантәи имҩахь инаскьагара иазкыз ацеремониа иалахәын аԥсуа диаспора иналукааша ахаҭарнакцәа, Аԥснынтәи ишьҭын, арепатрициазы Аҳәынҭқарратә Еилакы ахантәаҩы Вадим Ҳаразиа хадара ззиуаз аделегациа.
Ирфан Аргәын иԥеи иԥҳаи — Мураҭи Севдеи Аргәынаа — изныкымкәа Аԥсны иаҭахьеит, аԥсуа атәылауаҩра рымоуп.
Адиаспора Ахаҭарақәа Аиубилеи Ирфан Аргәын
Икомпромиссдоу акритик, згәы разу ауаҩы: Владимир Тыгә изкны
Абаза литератураҭҵаареи афольклористикеи рышьаҭаркҩы Владимир Батах-иԥа Тыгә имшира иазкны АААК информациатә портал иазнархиеит абри аҵарауаҩ хазына изку аочерк.
Владимир Тыгә диит мшаԥымза 25, 1935 шықәсазы, Ҟарачы-Черқьессиа, Ҟаидан қыҭ. Иқыҭаҿы алагарҭатә школ далганы, нас агәыларатә қыҭаҿы абжьаратә школ хыркәшаны дҭалоит Ҟабарда-Балкариатәи аҳәынҭқарратә университет аҭоурыхтә-филологиатә факультет, уи дагьалгоит диплом ҟаԥшьыла 1960 шықәсазы. Иара убасҟан дрыдыркылеит аҭҵаарадырратә усзуҩ еиҵбыс Ҟарачы-Черқьессктәи аҭҵаарадырратә институт алитературеи афольклори рсектор ахь. 45 шықәсатәи иҭҵаарадырратә усура лагала дуны иҟалеит алитературатә хшыҩҵак аҿиараҿы.
«Лакә, лакә, лакә хәыҷы…»
1950-тәи ашықәсқәа рынҵәамҭеи 1970-тәи ашықәсқәа ралагамҭеи рыбжьара ииз ашәуа хәыҷқәа ирызҳаит Владимир Тыгә еизигаз абаза лакәқәа ирыԥхьауа: иара иҭижьит аизгақәа ҩба «Абазашҭа алакәқәа» (1965 шықәса), нас «Лакә, лакә, лакә хәыҷы…» (1968 шықәса). Ахәыҷқәа аинтерес ду рыманы абарҭ ашәҟәқәа ирыԥхьон, нас еихьымӡа-еиԥымӡо изыԥхьаз еиҭарҳәон, иџьашьахәу алакәтә дунеи рҽагәыладырхалон, Хәаџьа (абаза лакәқәа ирылоу афырхаҵа – аред.) ихҭысқәа еибырҳәон.
1980-90-тәи ашықәсқәа раан Владимир Батах-иԥа даҽа х-еизгак ҭижьит ахәыҷтәы фольклори, аетнографиатә етиудқәеи, алакәқәеи, аҳәамҭақәеи еидызкылоз. Урҭ рахьтә еиҳа акрызҵазкуаз акәны иҟалеит аизга «Абаза жәлар рлакәқәа», иара ҭыҵит урыс бызшәала 1985 шықәсазы, Москва, атираж шә-нызқь цыра аманы.
Еицырдыруа аԥсуа фольклорист Сергеи Зыхәба ирецензиаҿы иазгәеиҭоит, ари аусумҭа «алшара шыҟанаҵо ашәуаа рлакәтә епос атематикеи асиужеттә еилазаашьеи иаҳа инарҭбааны ахаҿы аагаразы». Иара иациҵоит, аизга ианылаз алакәқәа реиҳарак ананҵаз аҵыхәтәантәи 40-50 шықәса раан ахьакәу азы, уи иалнаршоит ҳаамҭазы атрадициатә фольклор лахьынҵас иаиуз аилкаара. Аизгазы Тыгә хәыц-хәыц еидикылон реиҳа амилаҭтә цәа зхаз, сахьаркырала ибеиаз асиужетқәа, афольклортә материал аиҳараӡак иара ихаҭа еизигаз ауп.
Афольклор аизгара адагьы, иара дагьфольклорҭҵааҩын. Абас ала имҩаԥысуаз аҭҵааратә усура ааны иоуа ахшыҩҵакқәа Тыгә иеизга аԥхьажәаҿы иааигоит. «Абаза жәлар рлакәқәа» реиқәыршәаҩ абаза жәлар рҭоурых ихадароу ахҭысқәа, абаза жәлар рыпоза ажанр хадақәа дрыхцәажәоит, … абаза фольклор аҟны убри ажанр ҭыԥс иааннакыло атәы иҳәоит, алакә иаҵоу аидеиатә аестетикатә ҵакы ааирԥшуеит, ажәлар рдоуҳатә ԥсҭазаараҿы уи рольс инанагӡо аликаауеит, итрадициатәу афольклортз проза ҳаамҭазы аҭагылазаашьа зеиԥшроу иазкны аинтерес зҵоу ахшыҩҵакқәа ааигоит.
Владимир Тыгәи афилологиатә ҭҵаарадыррақәа рдоктор, апрофессор, Жәларбжьаратәи адыгатә академиа академик Леила Бақьызи
«Аӡәгьы дихамшҭит, акгьы бжьаимыжьит»
Аҵарауаҩ қәыԥш раԥхьатәи ианҵамҭақәа акьыԥхь аҿы ицәырҵуа иалагеит Ҟарачы-Черқьессиатәи аҭҵаарадырратә институт аҿы дана адырҩашықәсазы, аха урҭ зызкыз ажәлар рҿаԥыцтә рҿиамҭақәа ракәымызт, абаза литература акәын изызкыз.
Раԥхьа иара иақәҿиҭит абаза шәҟәыҩҩцәа рколлективтә еизга «Абазашҭа», агазеҭ «Коммунизм алашара» (уажәы – агазеҭ «Абазашҭа» - аред.) аҟны астатиа «Ииашоу мҩала» ҳәа захьӡыз аҩрала. Анаҩс иҭыҵит егьырҭ астатиақәагьы: «Алитература аԥсҭазаара аилашраҿы», «Ҳаамҭазтәи ауаҩԥсы ихаҿсахьа алитератураҿы», «Аибашьра, афырхаҵара, алитература», «Аихьӡарақәеи ахыдҵақәеи», «Аԥсҭазаара асаркьа».
Ари аусумҭа ахәшьара ҳаракы аҭауа анализ азиуит амилаҭтә газеҭ адаҟьаҿы уи аредактор хада Ҳамид Жиров.
Иара излаиҩуа ала, Тыгә иаԥхьаҟагьы «аӡәырҩы иаԥшьыргахьан абаза литература аҭоурых анҵара», аха раԥшьгамҭақәа рызхыркәшомызт, ари аидара ду изаҵгәомызт: «Тыгә илшеит аӡәгьы илымшаз; аӡәгьы дихамшҭит, акгьы бжьаимыжьит. Иҳаҩсхьоу ашықәсқәа раан иаԥҵаз аҩымҭақәа рыдагьы, иахьатәи абаза литератураҿы зхы аазырԥшуа ашәҟәыҩҩцәагьы рырҿиара дахцәажәеит, иагу-иабзоу иҳәеит; абаза поема, аповест, ароман рцәырҵреи рыҿиареи шымҩаԥысуаз ҳагәылаирԥшит, ирымоу аҵакы ҳзааиртит».
Владимир Тыгәи акафедра аусзуҩцәеи аныҳәачыс иахатәоуп
«Адаулқәеи», «аскрипкеи», ажәеинраалақәа рҿы «апоезиа аҟамзаареи» ирызкны
Владимир Батах-иԥа иаразнакала игәеиҭон амилаҭтә литератураҿы ицәырҵуаз аҿыцрақәа зегьы, нас иусумҭақәа рҿы урҭ дрыхцәажәон. Еиҳаракгьы уи ахьааԥшыз 1979 шықәсазы иҭыҵыз алитературатә-критикатә статиақәа реизга «Ахәыцрақәа раамҭа» аҟноуп.
Убас, иаҳҳәап Тыгә дахцәажәоит Қьрым Мыхц иажәеинраала «Ашәарыцаҩ», иагьазгәеиҭоит уи аҟны ахәыцра ҿыц шыҟоу. Абар уи ииҩуа ашәарыцаҩ ихаҿсахьеи – уи иԥыхьашәа – «абынҽацә хь-тәыҩеи». «Апоет ибызшәа цқьоуп, «ахь-тәыҩа» иаанаго анасыԥ ауп. Ас еиԥш ажәеинраалақәа ҿыцуп ҳлитератураҿы. Уаанӡатәи ажәеинраалақәа рҿы ауаҩы насыԥ иманы дыҟан иара усгьы, насыԥ иоуны дҟало-дҟамло ҳәа азҵаара зынӡагьы иқәгыломызт. Уажәы ас еиԥш азҵаарақәа рықәыргылара ауеит, рызхәыцрагьы ауеит».



«Амшқәа еиҳа-еиҳа ирыгхоит» ҳәа Мыхц даҽа иажәеинраалак дахцәажәауа, акритик иҟаиҵоит абри аҩыза алкаа: «Уаанӡа ҳпоетцәа ражәеинраалаҿкәа рҿы адаул акәызҭгьы зыбжьы гоз, уажәшьҭа аскрипка абыжьгьы уаҳауеит» ҳәа. Абас аллегориатә фразак ала ҟазарала ахәшьара аиҭоит уаанӡатәи амилаҭтә поезиа зегьы, иара убас 1960-1970 шықәсақәа раан Қьрым Мыхци Мира Тлабычеи рцәырҵрала иҵхәраауа иалагаз аиндивидуалтә-лирикатә ӡыхьи.
Алитератураҭҵааҩ иҟаиҵоз азгәаҭарақәа рҵакы акырӡа идууп, избан акәзар Тыгә-акритик еснагь аиаша аҳәара дашьҭан, игәы иаанагоз аахҵәаны иҳәон, арԥшӡарақәа дрыламгакәа. Иара убри ашәҟәы адаҟьақәа рҿы Бемурза Ҭҳаиҵыхә ипоема «Ушәышәла, аԥша!» абар дшахцәажәо, иалкаау фрагментқәак акртика ӷәӷәа рзиуеит: «Ара апоезиа ыҟаӡам, аинформациа мацароуп. Апоет еиҭеиҳәоит иара усгьы зегьы ирдыруа, уа иҟаӡам иара ихатә хәаԥшышьа, апоет игәы амца ацраны иубаӡом».
Микаель Ҷкату иеизга дахцәажәауа акртик араҟагьы иагқәоу азгәеиҭоит: «Аизга «Ахәышҭаара гәакьақәа» рҟны жәеинраалақәак еиҵыхцәоуп. Убас ҟалалоит: апоет ҩ-шьаҿак ҟаиҵар ахьауаз, ҩ-верск ҟаиҵеит, ҩ-ажәак ахьиҳәашаз, ҩажәа иҳәеит. … Убас зыҟалозеи? Сгәанала, апоет ажәеинраалақәа мариацәаны ицааиуа далагеит. Ажәеи, аритмии, аверсификациеи инапаҿы иааигеит. Ус хәыҷы-хәыҷла апоезиа ԥсаххеит аверсификациа (ажәеинраалеиҿартәышьа, апоетикатә техника адырра – аред.) ала. Уи ала апоет ихгьы ижьоит, аԥхьаҩгьы дижьоит: ажәеинраалақәа бзиашәа иҟоуп: ажәақәа иашоуп, арифмақәа интересуп, зегь еиқәҷаб иҟоуп, аха… ари поезиам. … Микаель
Ҷкату – дпоетуп, дпоет дууп, убри аҟнытә ихы имхажьар ҳҭахымызт. Апоезиа акритериақәа џьара-џьара ицәыӡуашәа ҳбоит…» Тыгә икритика компромиссдоуп, аха уи хыҵхырҭас иамоу арҿиаҩы амҩа иаша иқәҵароуп, ицхраароуп, абаза литература аҩаӡара ашьҭыхроуп ҳәа агәаанагара имоуп апрофессор Чкала.
«Тыгә еснагь аиашара дадгылон, акртика ахьаҭахыз давсуамызт, – иҳәоит иара. – Аха уи зыҟаиҵоз ауаажәларра рыбжьара ихьӡ-иԥша арӷәӷәаразы акәымызт, амилаҭтә шәҟәыҩҩцәа рыгхақәа рыриашараҿы дрыцхраарц ахьиҭахыз азоуп. Абри аҩыза аҷыдарагьы азҿлымҳара аҳҭап: уколлегацәа абас еиԥш ахәшьара рыуҭарц азы ахаҵареи амчхареи умазароуп, уи ус имариам – иуҩызоу, хаҭала иудыруа ауаҩы иаахтны игхақәа ирбара. Аха Тыгә дзызхәыцуаз аиҩызара акәымызт, амилаҭтә литература аҿаԥхьа идыз ауалԥшьа акәын. Аха зегьыҵәҟьа уи икртика ииашаны иазнеигәышьомызт».
Владимир Тыгәи акафедра аусзуҩцәеи
Абаза жәлар ринтересқәа рыхьӡала
1988 шықәсазы агазеҭ «Литературная Россия» аҟны иркьыԥхьит Владимир Тыгә истатиа «… Ажәлар аиқәырхаразы» абаза милаҭ рлахьынҵа иазкны. Ари астатиа аҭыԥантәи апартиа аусзуҩцәа аргәаҭеит. Тыгә аҽынкылара ахьицәмаҷхаз азы лахь ирҭеит, Ҟарачы-Черқьессиатәи аҭҵаарадырратә институт аҟны иааникылоз аҵарауаҩ-маӡаныҟәгаҩ имаҵура аҟынтәгьы ихы дақәиҭыртәит. Аҵарауаҩ имаҵура дамырхырц азы апартиа аусзуҩцәеи аҭҵаарадырра иазааигәаз ачынуааи акырынтә абжьыҭарақәа мҩаԥыргар акәхеит, аинститут аҟны иколлегацәа зегьы акырӡа ирықәыӷәӷәо.
Зегьы ирылшом убас еиԥш ахымҩаԥгашьа, уи амшала аусура уамырхуа аҟынӡа. Тыгә ус дыҟан. 1980 шықәсақәа рынҵәамҭаза драмак аҳасабала изхәаԥшуаз ахҭыс аамҭақәа анца дызлаҽхәо ак акәны иҟалеит. XIX –тәи ашәышықәсазы Нхыҵ Кавказ арккараҿы иналукааша ахаҭарас иҟаз Адыльгьари Кешев ирҿиара дахцәажәауа, Владимир Тыгә иазгәеиҭоит аинтеллигенциа убасҟан ауп аинтеллигенциа акәҵәҟьаны ианыҟало ажәлар ррхьаа анырхьаау ҳәа. Владимир Батах-иԥа ихаҭа абаза интеллигенциа иреиӷьӡоу ахаҭарнакцәа дыруаӡәкын. Имашәырым 1989 шықәсазы имҩаԥысуаз абаза жәлар раԥхьатәи реизара ду аҿы ихадоу ажәахәҟаҵаҩыз иара дахьалырхыз, убасҟан иаԥҵан ашәуаа раԥхьатәи рмилаҭтә уаажәларратә еиҿкаара «Адгылара».



Владимир Тыгә аиаша шьақәирӷәӷәр акәхеит Адыльгьари Кешев ихаҭара аганахьалагьы, уи изкны иҩит аброшиура «XIX-тәи ашәышықәсазы ашәуаа рырккара аҭоурых аҟынтә» ҳәа хьӡыс измаз, иара ҭыҵит 2000 шықәсазы. Реиҳа ихадараз хәҭахеит Кешев имилаҭра ахьышьақәирӷәӷәоз, ахәҭа избан акәзар аҵарауаа џьоукы-џьоукы урысшәала иҩуаз абаза шәҟәыҩҩы, арккаҩы дадыган ҳәа рҳәо иалагеит. Аброшиура адаҟьақәа рҿы Тыгә иоппонентцәа ргәаанагара рымаикуеит – патуқәҵарала, аха хьҳә-хьачарада.
Владимир Тыгә астудентцәа алекциа дырзаԥхьоит
«Володиа, Вова, Вовчик ҳәа сашәҳәалар ҟалоит…»
Владимир Тыгә даара згәы разыз уаҩын – аиҩызараҿы акы иагижьуамызт, еснагь ацхыраара дазыхиан, изымдыруаз ауаа рҿгьы. Ашәҟәыҩҩы Иури Шидов убас еиԥш хҭыск игәалашәеит, Черқьесск ақалақьтә парк аҟны иҟалаз. Рааигәара аҟәардә аҿы ауаҩы иԥсыԥ еивахо дтәан. Владимир Батах-иԥа дҩагылан иара иҿы днеит, аҩыџьагьы акы еибырҳәақәан, нас уи ахаҵа дцеит.
«Иҟалаз уи ауп ахаҵа бырг ақыҭараҟынтә дааит аҳақьым иҟны ичымазара ԥсыхәас иамоу еиликаарц азы. Аха иахәҭаз аҳақьым дизымԥшааит. Аха бзиашәа абри ауаҩ дицхрааит, зыҟны днеиша иаиҳәеит, даазышьҭыз ихьӡгьы нацҵаны. Абас Владимир Тыгә сыла ишабоз агәыразра аирԥшит зынӡа изымдыруаз ауаҩ иганахьала», – ҳәа еиҭеиҳәоит Шидов, иагьациҵоит иара ихаҭагьы зны дышицхраахьаз: Гьаргь Фиодор-иԥа Турчанинов (асовет лингвист, аҭҵаарадырратәа рдоктор, протокавказтәи (ашуитәи) аҩыра иазку агипотеза автор – аред.) диабаирдырит.
Анхаҩы иҭаацәараҿы изызҳаз Владимир Тыгә деицырдыруа даныҟалагьы ахышьҭыхра иламызт, зегьы дырнаалон. Астудентцәа ихы дырдыруа ус иҳәар ауан: «Володиа, Вова, Воовчик ҳәа сашәҳәалар ҟалоит, амала сабхьӡы еицашәымкын: аб итәы ԥшьоуп».
Иҭаацәа даара игәы рзыбылуан – иԥшәмаԥҳәыс Фатима, иԥа Заур, иԥҳа Заира. Даргьы убасҵәҟьа дырҭахын. Ихәыҷқәа рҟынтә аӡәгьы ишьҭра дхымлаӡеит. Аха абаза филологиаҿы «Тыгәаа рдинастиа» ԥымҵәаӡеит: уи иацылҵеит Тыгә иашьа иԥҳа Лиолиа – афилологиатә ҭҵаарадыррақәа ркандидат, Ҟарачы-Черқьессиатәи аҳәынҭқарратә университет аҟны алитературеи ажурналистикеи ркафедра адоцент.
Иԥсҭазаара зегь ззикыз аус
Владимир Батах-иԥа данысит амҩа Ҟарачы-Черқьессиатәи аҭҵаарадырратә институт аусзуҩ еиҵбы иҟынтә Ҟарачы-Черқьессиатәи аҳәынҭқарратә университет алитература акафедра аиҳабы иҟынӡа, афилологиатә ҭҵаарадыррақәа рдоктор, апрофессор, Урыстәылатәи Афедерациа зҽаԥсазтәыз аҭҵаарадырратә усзуҩы. Иара ҵарауаҩык иаҳасабала дахьышьақәгылаз анахысгьы, абаза литератураҭҵаара ашьаҭаркҩыс дыԥхьаӡоуп. Убас аамҭак ҟаларгьы, ашәуаа рыпрофессорцәа жәаҩыла иҟало, иара драԥхьатәины даанхоит.
2000 шықәсазы иҭыҵыз иусумҭақәеи ишәҟәқәаки иҭҵаарадырратә ҭынха зегьы еихызшьало аҟазшьа рымоуп.
Ажәлар рҿаԥыцтә рҿиамҭақәа рганахьала Тыгә иҭҵаарақәа хыркәшахеит ибаҟоуп ҳәа зхыуҳәааша ашәҟәы «Ашәышықәсақәа рхамшҭреи рҟәышреи» ала, иҭыҵит 2002 шықәсазы. Ари аусумҭаҿы иахьазы еидкылоу, икьыԥхьу абаза фольклортә материал зегьы нҭырҳәцааны иҭҵаауп.
«Аматериал амҽхак аҭбаара џьаумшьар залшом, автор иматериал иациҵо амифологиатә, адинхаҵаратә, аҭоурыхтә, афилологиатә, аетнографиатә, астрономиатә дыррақәа рыла иматериал ахарҭәаашьа дшақәшәо уҵашьыцыртә иҟоуп. Урҭ рыбзоурала аҭҵаамҭа иаҳагьы еилыккаа ухаҿы иахьааиуа адагьы, афилософиатә ҵакы ҵаула шьҭнахуеит, аԥхьаҩцәа рзы аинтерес азнарҳауеит», – иҳәоит уи ашәҟәы иазкны Пиотр Чкала.
Тыгә адоктортә диссертациа ихьчеит 2003 шықәса, цәыббра 5 рзы, Адыгатәи аҳәынҭқарратә университет аҟны ҩ-занааҭк рыла: афольклористикеи Урыстәылатәи Афедерациа ажәларқәа рлитературеи. Иара иусумҭа «Абазақәа рфольклори рлитературеи: аинырра адинамика» еиднакылеит аҵарауаҩ 40 шықәса инарзынаԥшуа абаза фольклори алитературеи рҟны имҩаԥигоз иҭҵааратә усура аԥышәа.
Владимир Тыгә 70 шықәса ихыҵра аиубилеи инақәыршәаны игәы иҭан афольклористикеи Кавказ ажәларқәа рлитературеи рҟны хра злоу азҵаарақәа ирызку иалкаау истатиақәа реизга ҭижьырц, аха уи абара дахьымӡеит. Аҵыхәтәантәи иара ишәҟәы «Алитература – зҽызыԥсахуа адунеи аҿы. Астатиақәа» ҭыҵит аҵарауаҩ идунеи аниԥсах ашьҭахь.
Владимир Тыгә иԥсҭазаара далҵит 2006 шықәса, жәабран 21 рзы. 2011 шықәсазы Ҟаидантәи абжьаратә школ иара ихьӡ ахҵан.
АААК аделегациа усуратә ныҟәарала Египет иаҭааны иҟоуп
Адунеизегьтәи аԥсуа-абаза конгресс аделегатцәа усуратә ныҟәарала Египет иаҭааны Абазаа рыжәла ирԥылеит.
Адунеизегьтәи аԥсуа-абаза конгресс аделегациа Египет иаҭааны иҟоуп, уаҟа инхо аԥсуа-абаза диаспора рхаҭарнакцәа ирԥыларц. Аделегациа иалахәхеит АААК ауснагӡаратә маӡаныҟәгаҩ Инар Гыцба, Аԥсны Адәныҟатәи аусқәа рминистрраҿы Мрагылара Ааигәеи Африкеи рыҟәша аиҳабы, АААК Иреиҳаӡоу Ахеилак алахәыла Инвер Алшәындба, Аԥсны Адәныҟатәи аусқәа рминистрра адҵа ҷыдақәа рзы ацҳаражәҳәаҩ, АААК Аҿар рхеилак алахәыла Алиас Асабуа.
Инар Гыцба иажәақәа рыла, аҭаара хықәкы хадас иамоуп – Египет иҟоу ҳдиаспора рабадырра, дареи ҳареи аимадара ӷәӷәа ҳабжьаҵара. Египет иҟоу аԥсуа-абаза диаспора аинтерес зҵоу ҷыдарак рымоуп – уи ахаҭарнакцәа зегьы официалла ажәла Абаза ныҟәыргоит. Аха ус шакәугьы, урҭ рыҟнытә рхылҵшьҭра зегьы иргәалашәом.
Аделегациа Каир ианнеи, урҭ дырԥылеит ажәла ахаҭарнак – Рауф Абаза (Маан), АААК Египет рыҟазаара апрограмма аиқәыршәараҿы ацхыраара ду ҟазҵаз. Мшаԥымза 22 рзы, Гиза имҩаԥысит раԥхьатәи инарҭбаау ажәла Абаза ахаҭарнакцәа рԥылара.
«Аиԥыларахь имҩахыҵит Каири, Александриеи, убасгьы Египет егьырҭ арегионқәеи рҿы инхо ҳџьынџьуаа. Ԥыҭҩык иазгәарҭеит, раԥхьаӡакәны ишырԥыло Аԥснынтәи рџьынџьуаа. Аиԥылара гәаартыла имҩаԥысит, ҳрылацәажәеит хкырацәала азҵаарақәа», - иҳәеит Гыцба.
АААК аделегтцәа ирзеиҭаҳәан Абаза ажәла ахаҭарнакцәа рынхашьа, рынҵышьа.
«Еилкаахеит, Абаза ажәла рдиаспортә еиҿартәышьаҿы ишыҟоу иформалтәым аусбарҭақәа. Уахь иаҵанакуеит – абыргцәа рхеилаки аҿар рхеилаки. Египет иҷыдоу аполитикатә ҭагылазаашьа азгәаҭаны, ажәла реиқәшәарақәа акыр шықәса имҩаԥырымгацызт, аха иҟан аамҭақәа, 500 инадыркны 1000-ҩык рҟынӡа ажәла ахаҭарнакцәа анеиднакылоз», - иҳәеит Гыцба.
Иара иазгәеиҭеит, аобективтә ҭагылазаашьақәа ирыхҟьаны, ажәләа ахаҭарнакцәа реиқәшәарақәа аԥсуа культура атридициатә атрибутқәа шрыцымыз, амилаҭтә кәашарақәа, ашәаҳәарақәа, афольклортә, амилаҭтә чысқәа уҳәа реиԥш иҟоу. Аха ус шакәугьы, АААК аделегатцәа рԥылараан иазгәаҭан «Абаза ажәла еиднакыло зегьы реиқәшәара ду аиҿкаара рыҽшазыршәо».
АААК ахаҭарнакцәа, еизаз ирзеиҭарҳәеит адунеи зегьы аҟны инхо аԥсуа-абаза етнос ахаҭарнакцәа реидкылареи, урҭ рыбжьара аимадара абжьҵареи, аԥсуа кульутреи, аԥсуа бызшәеи аиқәырхареи разы Аконгресс имҩаԥнаго аусқәа. Гыцба иажәақәа рыла, имҩаԥгаз апрезентациа ашьҭахь, ҳџьынџьуаа иаадырԥшит аԥсуа-абаза кульутра аелементқәа рыԥсҭазаара алагалара шырҭаху, уи азы ирымоу агәазыҳәара.
«Ԥыҭҩык иазгәарҭеит, есымша ишырдыруаз дара даҽа хылҵшьҭрак шрымоу, даҽа дгьылк ишатәу», - иҳәеит АААК ауснагӡаратә маӡаныҟәгаҩ.
АААК Иреиҳаӡоу Ахеилак алахәыла Инвер Алшәындба иазгәеиҭеит, «ҭаацәашәалатәи аиқшәара» даараӡа ибзианы ишымҩаԥысыз. Ҳџьынџьуаа азҿлымҳара арҭон, рҭоурыхтә ԥсадгьыл аҭааразы иҟоу аҭагылазаашьақәеи, насгьы, аҿар рықәлацәеи, рашьцәеи рымадаразы иҟоу алшарақәеи.
«Аиқәшәара ныҳәак иаҩызан. Иҟоу шыҟоу иуҳәозар, абасқәа раан еилукаауеит ҳџьынџьуааи ҳареи ҳаиқәшәарақәа ирымоу аҵак ду, насгьы, уи аамышьҭахь иаҳагьы иуҭаххоит ҳмилаҭ реидкыларазы аусура, ҩ-напык рыла уи аҽазкра», - иҳәеит Инвер Алшәындба.
Ари аҩыза агәаанагара дадгылоит АААК Аҿар рхеилак ахаҭарнак Алиас Асабуагьы. «Амала, Абаза ажәла ахаҭарнакцәа рыбжьара, аҿар роума, аиҳабацәа роума, аԥсуа бызшәа здыруаз аӡәгьы дҳақәымшәагәышьеит», - иҳәеит иара.
АААК аделегациа Египет раҭаара аҳәаақәа ирҭагӡаны имҩаԥыргоит адиаспора активистцәеи, акульутра аузуҩцәеи, ажәла Абаза аҭоурых аспециалистцәеи рԥыларақәа, ԥхьаҟатәи аусеицура амҩақәа ылырхуеит.
АААК ахаҭарнакцәеи Гал ауааԥсыреи реиԥылараан иаԥҵан аҭыԥантәи Аконгресс аҟәша
АААК иаԥнаҵеит Очамчыра аҭыԥантәи аҟәша Ахеилак
АААК иацнаҵоит Аԥсны араионқәа рҟны ауааԥсыра рԥылара: Гагра иаԥҵоуп аҭыԥантәи аҟәша
АААК Иреиҳаӡоу ахеилак алахәцәа Аконгресс аусура аихшьалақәа ҟарҵеит Сҭамԥыл имҩаԥысыз аиԥылараҿы
Адунеизегьтәи аԥсуа-абаза Конгресси Египет акультуреи аҟазареи рырҿиаразы Афонди русеицура иалацәажәеит
АААК аделегациа Египет раҭаара аҳәаақәа ирҭагӡаны имҩаԥыргеит Египет акультуреи аҟазареи рырҿиаразы Афонд аиҳабыра рԥылара.
Адунеизегьтәи аԥсуа-абаза Конгресс ахаҭарнакцәа русуратә ныҟәара аҳәаақәа ирҭагӡаны иԥылеит Египет акультуреи аҟазареи рырҿиаразы Афонд аиҳабы Иаҳиа Есмат Али, иагьеиқәшаҳаҭхеит ԥхьаҟатәи русеицура аԥшьыргарц азы. Аиԥылара мҩаԥысит ақалақь Гиза, мшаԥымза 25 рзы.
АААК ауснагӡаратә маӡаныҟәгаҩ Инар Гыцба иазгәеиҭеит, Аконгресси Афонди русеицура еиуеԥшым ахырхарҭақәа шамазаауа, аха ихадараны иҟазаауеит акультура ахырхарҭа.
«Инҭырҳәцааны ҳрылацәажәеит акультуратә еимадаразы еиуеиԥшым азҵаарақәа. Еибаҳҳәеит, ацхыраара еицраҳҭарц, аԥсуа аҟазаратә, акәашаратә гәыԥқәа Египет имҩаԥысуа жәларбжьаратәи афестивальқәа руак аҟны ралахәраҿы. Убасгьы ирылацәажәеит египеттәи аҟазаратә гәыԥ Аԥсны рҭааразы иҟоу алшарақәа», - еиҭеиҳәеит Инар Гыцба.
Иаҳиа Есмат Али Афонд адагьы Египет иаԥиҵахьеит абалеттә школ. Урыстәылеи Египети ркультуратә еимадара арӷәӷәаразы ианаршьахьеит аорден – «Аиҩызара арҿиаразы иҟаҵоу алагала».
«Иаҳиа Есмат Али – Египети, уи анҭыҵи еицырдыруа уаҩуп. Убри афакт азгәаҭаны, еиҳагьы ҳазгәдууп, Аԥсны акультура Египет аӡыргаразы илшо зегь шыҟаиҵо ҳәа агәрагара ахьҳаиҭаз», - иҳәеит Гыцба.
«Аиҩызара арҿиаразы иҟаҵоу алагала» азы аорден
Уи аԥхьаҟа, мшаԥымза 22 рзы, Гиза имҩаԥысит ажәла Абаза (Египет иҟоу аԥсуа-абаза диаспора) ахаҭарнакцәа раԥхьатәи инарҭбаау рԥылара.


Иналукааша абаза поет Микаель Ҷкату имшира инадҳәаланы АААК аинфопортал иазнархиеит иара изку аочерк.
Микаель Ҷкату акырџьара аԥхьагылара змаз аӡә иакәын: раԥхьаӡакәны Ҟарачы-Черқьессиантәи Горки ихьӡ зху Москватәи Алитературатә институт иҭаланы иалгаз; ачерқьес шәҟәыҩҩцәа рҟынтә раԥхьаӡа зажәеинраала «Литературнаиа газета» аҟны иркьыԥхьыз; абаза авторцәа рҟынтә зегь раԥхьаӡа урыс бызшәала зышәҟәқәа Москва иҭзыжьыз; раԥхьатәи ижәеинралоу ароман автор, аверлибр (арифмеи аритми рыла иԥкым, зхы иақәиҭу ажәеинраалаҩышьа аформа – аред.) ала иҩу раԥхьатәи ашәҟәы автор, абаза бызшәала иҩу асонетқәа раԥхьатәи рышәҟәы автор… Абаза поезиаҿы мацәыс еимҟьараны даацәырҵын, наунагӡа уа ишьҭа анхалеит.
Ҷкатуаа: Микаельи иашьа Абдул-Қьрыми
«Ашьхараҿ иԥшааз ашәа»
Микаель Ҷкату диит 1938 шықәса, лаҵарамза 3 рзы, Ҟарачы-Черқьессиа, ақыҭа Мало-Абазинск аҟны. Ахәыҷы раԥхьатәи ашьаҿақәа рыҟаҵара даналага иани иаби, абаза традициала ишаԥу еиԥш, ахәыҷы изымҩаԥыргеит «гыларгәыгә» (ахәыҷы иаԥхьа иқәырҵоит еиуеиԥшым амаҭәарқәа, урҭ рҟынтә иалихыз ԥхьаҟатәи иԥстазаараҿы зегь реиҳа ихы иаирхәалоит ҳәа иԥхьаӡоуп, уи ала ирдыруан изанааҭхоз – аред.). Микаель хәыҷы иалихуеит акарандашь.
Иан лгәалашәарақәа рыла, Микаель хәыҷы адәаҿы џьара бӷьыцк ибар, иманы аҩныҟа даауан, асқам хәаҷы инықәҵаны инацәкьарақәа ақьаад иақәкны акы даԥхьозшәа ус иҳәон: «таб-таб-табжьы, таб-таб-табжьы». Ииҳәоз ажәақәа аӡәгьы изеилкаауамызт, аха аритм унырратә иҟан. Аамҭак ашьҭахь, ихәыҷтәы «ритуал» иажәеинраалақәа руак аҟны игәалаиршәоит:
...Схәыҷра аасгәалашәт: абзамыҟәра –
Исзымдыруаз анбанқәа ирхасҵон сыбжьы,
Снацәкьарақәа хәмаруа ақьаадқәа ирықәныҟәон:
Таб-таб-табжьы, таб-таб-табжьы...
Раԥхьатәи аҩ-класск Микаель Ҷкату аҵара иҵон иқыҭаҿтәи ашкол аҿы. Наунагӡа игәалашәараҿы дынхеит ирҵаҩы Иан Иан-иԥа Сабо, есыҽны амаланыҟәа дақәтәаны даҽа қыҭак аҟнытә ашкол ахь иаауаз. Амш цәгьақәа раан уахынла ҳәа ашкол авара игылаз асураҿы дышьҭалон. Микаель бзиа ибон иара иахь сасра анеира, ирҵаҩы ацәымза аркны Пушкин иажәеинраалақәа дизрыԥхьон. Иан Иан-иԥа иоуп абарҭ ацәаҳәақәагьы ззикыз:
Исхашҭраны сыҟам
Ауаа хазынақәа,
Лашьцаран ианыҟоу –
Рымца ахьеиқәу сеихоит,
Уи амца лашараҿ
Сқыҭа школ ауп избо:
Дтәоуп ауаҩы,
Иҭаауеит ацәашьы…
Микаель ихәыҷра аҟынтә убасгьы наунагӡа игәаҿы инхеит ачерқьес поет, аобласттә шәҟәыҩҩцәа Рхеилак ахада Хусин Гашокови иареи реиқәшәара. Иҟалеит уи аиқәшәара Инџьықь-Ҷкәын (ҞЧА Абаза раион административтә центр – аред.) аҟны, ҭаацәарала нхара ҳәа 1950 шықәсазы иахьыиасыз. Апоет лымҳаҭасла иаҳахьан, дшыҟоу ҷкәына хәыҷык, ахәбатәи акласс аҿы итәоу, ажәеинраалақәа бзиа избо. Гашоков лымкаала ахәыҷы сиабадыруеит ҳәа сасра Микаель дизнеит, аҳамҭақәагьы изнеигеит. Анаҩсгьы, Гашоков ҷыдала Ҷкату ирҿиаратә ԥсҭазаара илаԥш ахын, уи иҩымҭақәагьы ирызкны ахҳәаақәеи, азгәаҭақәеи пошьҭала изынаишьҭуан.
Афбатәи акласс даналга, Микаель ашкол ныжьны чнырс дцоит. Ачнырцәа рыҟнытә иара иаҳаит хыԥхьаӡара рацәала алакәқәеи алегендақәеи. Урҭ зегьы ақьаад ианиҵон. Ачнырцәа рыбзоурала жәлар рашәақәа рахь абзиабара изцәырҵуеит, арахә данрыцызгьы ибжьы ҭыганы урҭ ашәақәа иҳәалон. Егьырҭ ауасагәарақәа рыҟнытә ахьшьцәа Микаель хәыҷы идҵаало ус рҳәон: «Иабашәыԥшааи «ари ашәа хәыҷы»? ҳәа – егьырҭ ԥышәырччо аҭак ҟарҵон: «Ашьхараҿ» ҳәа. Акыраамҭа ашьҭахь Микаель ишәҟәқәа руак ус хьӡыс иагьеиҭоит: «Ашьхараҿ иԥшааз ашәа» ҳәа, уаҟа ихазы абас иҩуеит:
Сгәы иабон са схаҭагьы сашәазшәа,
Ахьшьцәа акаҵәараҿы срыԥшаазшәа.
Ҳзыхцәажәо аамҭақәа рзы, Микаель қәыԥш, аҳәыс хәыҷы аӡы асыржәуеит ҳәа аӡиас аҟны иахьааигаз, уи дахәаԥшуа ихатә жәеинраала аԥиҵоит. «Раԥхьатәи сажәеинраалақәа аурыс бызшәалоуп схаҿы ишааиз. Уи уамашәа иубаратәы иҟоуп, избан акәзар уи ашьҭахь, зныкгьы жәеинраалак урысшәала иаԥысымҵеит», – иҳәон уи ахҭыс далацәажәо Микаель Ҳаџьы-иԥа.



Микаель Ҷкату абаза шәҟәыҩҩцәа дрыдгыланы
«Алитинстиут ахь хымԥада дадкылатәуп!»
Шықәсык ашьҭах Микаель ашкол ахь дхынҳәуеит, уаҟа быжькласск дрылгоит. Уи ашьҭахь иҵараҵара иациҵоит аобласт амилаҭтә школ-интернат аҟны. Ақалақь аҿы нхара даналага инаркны, лассы-лассы абаза газеҭ аредакциа аҭаара далагоит.
«Исхашҭраны сыҟам есымша дҿаԥхаҿаччо дшысԥылоз Ҟали Џьгәаҭан (абаза литература аклассикцәа руаӡәк – аред.), – абас игәалашәон уи аамҭа Микаель Ҳаџьы-иԥа. – Акыр аџьабаа сыдибалахьан. 1954 шықәсазы, ажәабатәи акласс аҿы сантәаз, агазеҭ аҟны раԥхьаӡа акәны иркьыԥхьит сажәеинраала … Убри убысҟак сгәы шьҭнахит, анаҩс сыԥсҭазаара зегьы апоезиа иазыскырц сыӡбеит».
Хымз рышьҭахь агазеҭ аҟны иркьыԥхьит Микаель Ҷкату иажәеинраалақәа хԥа, анаҩс еиҳангьы акьыԥхьра иалагеит.
1955 шықәсазы ашкол даналга, Микаель Чкату иӡбоит Москваҟа дцаны Аҳәынҭқарратә атеатралтә ҟазара аинститут дҭаларц, усҟантәи аамҭазы Алитературатә институт шыҟазгьы издыруамызт.
«Аинтернат аҟны аус ауан даараӡа ӡыҩаӡара ҳаракыз адрамкружок, аобласт ақыҭарақәа зегьы рҟны иднарбон еиуеиԥшым апиесақәа, урҭ рыжәпак рҿы сара ихадоу арольқәа назыгӡон, – ҳәа атеатр ахь ихы архара зыхҟьаз еиҭеиҳәон Микаель Ҳаџьы-иԥа. – Насгьы, сырҵаҩцәа агәра ганы иҟан, ари ахырхарҭала аихьӡарақәа шысзыԥшу».
Аинститут аҿы алхратә турқәа ҩба дырхысит, ахаԥатәи аҟны иамуит. Ҷкату ишиарҳәаз ала, уи зыхҟьаз имаз акцент ауп.
Москвантәи Микаель Ставропольҟа дцоит, Аҳәынҭқарратә пединститут, аҭоурыхтә-филологиатә факультет ахь ишәҟәқәа алиҵоит, аԥышәарақәагьы қәҿиарала дырхысны иреиҳаӡоу аҵараиурҭа дҭалоит. Араҟа иара далалоит апоет қәыԥшцәа ргәыԥ, урҭ дрыцны дырҭаауан агазеҭ «Молодои ленинец» ахь иаҵанакуаз алитературатә еилазаара аиқәшәарақәа, урҭ еиҿикаауан Алитературатә институт аушьҭымҭа Владимир Гнеушев. Ус шакәызгьы, Микаель Ставрополь аҵара иҵон шықәсы заҵәык. Иҟалап, Гнеушев иаԥшьгарала акәзаргьы, Асовет Еидгыла ашәҟәыҩҩцәа Рхеилак аҭыԥантәи аусбарҭа ахантәаҩы Валентина Туренскаиа, Микаель Ҷкату Алитературатә институт дҭаларц азы адгалара ҟалҵеит. 1956 шықәса, ааԥынразы Микаель Москваҟа ишьҭуеит иажәеинраалақәа, аԥхынраз – иҿцәажәаразы даарыԥхьоит.
Аинститут арҵаҩы Александр Коваленко даараӡа дигәаԥхеит амилаҭтә поет қәыԥш. «Узықәгәыӷша, зажәа иазхәыцуа ашьхаруа. Иаразнак иубарҭан, апоезиа ацыԥхь игәы ишыҵԥхаауаз: Пушкини Лермонтови р-Кавказ бзиа ибои. Лев Толстоигьы диԥхьахьеит. Даараӡа аинтерес аҵаны «Ҳаџьы Мураҭ» дихцәажәон. Ак илҵуеит ҳәа сгәы иаанагоит», – абас иҩит Коваленко абитуриент изикыз ахҳәаа аҟны.



Апоет Степан Шьипачиов Ҷкату иажәеинраала арецензиа азызыҩуаз, арецензиа ахаҭыԥан иаахҵәаны абас иҩит: «Микаель Ҷкату хымԥада Алитинститут ахь дҳадаҳкылароуп»» ҳәа.
Убас, Микаель Ҷкату 300-ҩык абитуриентцәа рыҟнытә иалырхыз 116-ҩык рхыԥхьаӡараҿы дҟалеит, анаҩс – аԥышәарақәа ҭины Алитературатә институт иҭалаз 30-ҩык дыруаӡәкхеит. Хара имгакәа «Литературнаиа газета» ианылоит Лев Шьеглов еиҭеигаз иажәеинраала «Абзиабара».
Аинститут аҟны астудентцәа адунеизегьтәи алитературеи акультуреи рыдагьы инарҵауланы иддырҵон апоет иҟазара аизырҳашьа, ихы аус адулашьа. Астуденттә билеҭқәа рыла Пушкин ихьӡ зху атеатр лассы-лассы иаҭаауан. Аԥшьашала – иреиҳаӡоу асахьаркыратә ажәа аҟазацәа рԥыларақәа мҩаԥысуан.
«Ҳәарада, арҭ аиқәшәарақәа даараӡа аинтерес рыҵан, – ҳәа игәалаиршәалон Микаель Ҷкату. – Астудентцәа еиуеиԥшым амзызқәа ирыхҟьаны аԥшьашала алекциақәа рахь изымаазгьы, арҭ аиԥыларақәа бжьарыжьуамызт, урҭ рҽырхьырыгӡон! Ҳәара аҭахума, шаҟа аҵанакуазеи абас еиԥш иҟоу апоетцәеи, ашәҟәыҩҩцәеи – Шолохов, Твардовски, Еренбург, Всеволод Иванов, Паустовски, Борис Чирков, Семион Липкин уҳәа убас егьырҭгьы рзыӡырҩра мацара. Арҭ аиԥыларақәа официалра ҳәа акгьы рыҵамызт, гәаартылатәи аицәажәара аформа рыман, уи, хымԥада, уԥсҭазаара зегьы иуцзаауа, узҿу аус ахь агәазыҳәара ду узцәырнымгар залшомызт».
1958 шықәсазы Микаель Ҷкату дшыстудентыз иҭижьуеит раԥхьатәи ипоезиатә еизга «Аԥхьарца аанкыланы» ҳәа хьӡыс измаз. Аҩбатәи иеизга – «Инџьиҭ амелодиақәа» ҭыҵуеит 1961 шықәсазы, Аинститут даналгоз аамҭа инақәыршәаны. Уи ашықәс Микаель изы насыԥ зцыз аамҭаны иҟалеит: ԥҳәыс дааигеит, ашықәс анҵәамҭазы аԥа диоуит.
Аԥсуааи абазааи ринтеллигенциа реиԥылара, 1977 шықәса. Агәҭаны Бемурза Ҭҳаиҵыхә, итәоуп: Микаель Ҷкату (арыӷьарахьала), Џьамалаҭин Лагәыцә (арымарахьала)
Иуцәеиламҩашьо апоезиатә индивидуалра
Микаель Ҷкату раԥхьатәи ишәҟәқәа рыла еилкаахеит, абаза поезиаҿы дышцәырҵыз иҿыцу адунеихәаԥшышьа змоу апоет. Алитератураҭҵааҩцәа еицҿакны иазгәарҭоит, Ҷкату иаԥҵамҭақәа рҿы ишцәырҵыз уаанӡа алитератураҿы иарбамыз аҟазшьа ҷыдақәа.
«Убас, ажәеинраала «Зальым» (ашәуа хаҵа хьӡы – аред.) аҟны иааԥшуеит усҟантәи аамҭазы апоезиаҿы зынӡа иҿыцыз арҿиаратә хақәиҭра, аритмқәа реиҭныԥсахлашьа, иманшәалоу аҵыс бызшәа ахархәарақәа. Ажәеинраала «Раиса» аҟны ацәаҳәақәа реиҟарамреи, арифмақәа рхала ишьақәгылошәа рыҟазаареи, автортә интонациеи рыла иуаҳауеит иԥсабаратәу, ԥынгыла змам абаза ҳәоуртәашьа», – ҳәа иҩуеит афилологиатә ҭҵаарадыррақәа рдоктор Пиотр Чкала. Иара излаиԥхьаӡо ала, Ҷкату иажәеинраала «Шьыжьбзиа, сқыҭа гәакьа!» иреиӷьӡоу апеизажтә лирика аныԥшуеит, иҟалап 1950-тәи ашықәсқәа раантәи амилаҭтә поезиаҿы иара иреиӷьу жәеинраалазар.
ХХ-тәи ашәышықәса 60-тәи ашықәсқәа иара уи аҵарауаҩ абаза милаҭтә поезиаҿы аиҭаԥара аамҭаоуп ҳәа рхиҳәаауеит, уи еиҳарак изыбзоуроугьы Микаель Ҷкату иоуп ҳәа азгәеиҭоит.
«Усҟантәи аамҭазы аҭыԥантәи апоетцәа рҟынтә уаҳа аӡәы иҿы иуԥыломызт ажәеинраала абысҟатәи аекспрессиеи, амчхареи аманы, усҟантәи апоезиаҿы иреиӷьӡоу ҿырԥшқәаны иуԥхьаӡар ҟалоит иара иеизгақәа ҩба: «Агәы амшынҵа» (1967), «Ашәуа ҿыуаа» (1969)», – ҳәа иԥхьаӡоит Чкала.
Иазгәаҭатәуп, 1964-1965 шықәсқәа рзы москватәи ашәҟәҭыжьырҭақәа рҟны урыс бызшәала ишҭыҵуа Ҷкату иажәеинраалақәа реизгақәа ҩба – абас еиԥш ҳаҭырла, иара иаԥхьа абаза поетцәа рыҟнытә аӡгьы изымныҟәацызт.
Микаель Ҷкату иҿыцыз иалагалақәа рыҟнытә ихадоу аҭыԥ аанакылоит исатиратә поезиа, Зинови Папернои (асоветтә, урыстәылатәи алитературатә критик – аред.) иажәақәа рыла иуҳәозар: «асатира, аапкра аҟынӡа инагоу».
Ҳәара аҭахума, уи «аапкра» автор акыр даргәаҭеит. Апартиа аусзуҩцәа абаза поет иажәеинраалақәа рҿы игәарҭеит «асовет ԥҟарақәа рыбжьыхра». Усҟантәи аамҭазы Апартиа атәылаҿацәтәи акомитет актәи амаӡаныҟәгаҩ Михаил Горбачиов (анаҩс, Асовет Еидгыла акоммунисттә Партиа Ихадоу Акомитет амаӡаныҟәгаҩ хада, аҵыхәтәантәи Асовет Еидгыла ахада – аред.) хаҭалатәи иазҿлымҳара абзоуралоуп урҭ ацәажәарақәа ҭынч изеиқәтәаз.
Абаза, аԥсуа культурақәа рахь илагала
Микаель Ҷкату ирҿиара ашықәсқәа ирылагӡаны иҭижьит апоезиатә еизгақәа 14, абаза бызшәала ановеллақәеи алегендақәеи знылаз шәҟәык, аԥсышәала аизгақәа хԥа, урысшәала еиҭаганы аизгақәа ааба. Иара убасгьы иҭыҵит ҩ-бызшәак рыла еиқәыршәоу аизгақәа ҩба: «Асоентқәа» – абаза бызшәалеи, ԥсышәалеи, «Сара с-Аԥсны» (ажәеинраалақәеи, астатиақәеи) – урысшәалеи, аԥсышәалеи. 2011 шықәсазы иҭыҵуеит абаза бызшәала иажәеинраалақәа знылаз аизга.
Иаҳҳәар ҳалшоит Микаель Ҷкату иаҟара ашәҟәқәа ҭзыжьхьоу абаза литераторцәа рыбжьара иахьа уажәраанӡагьы даҽаӡә дшыҟам. Апоет ибзиаӡаны даанарԥшуеит «Абаза шәҟәыҩҩцәа» рбиблиографиатә еилыркаага иану иҟазшьарбага: «Иуцәеиламҩашьо апоезиатә индивидуалра».
Абаза бызшәалеи аԥсуа бызшәалеи иҩу асонетқәа рзы Микаель Ҷкату 1998 шықәсазы ианашьан Дырмит Гәлиа ихьӡ зху Аҳәынҭқарратә премиа. Уи аԥхьаҟа, 1992 шықәсазы, иара ианашьан Ҟарачы-Черқьесстәи Жәлар рпоети, Аԥсны акульутра зҽаԥсазтәыз аусзуҩи ҳәа аҳаҭыр хьыӡқәа. Убасгьы иазгәаҭан абазеи аԥсуеи культурақәа рахь иҟаиҵахьаз алагала дуқәа.
Микаель Ҷкату ианакәзаалак Аԥсны дадҳәалан. Алитературатә институт аҟны аҵара аниҵоз, драбадыруеит Алықьса Гогәуеи, Владимир Анқәаби, анаҩс урҭ еиҩызцәа бзиақәахоит, арҿиаратә еимадара рыбжьалоит.
Абаза поет даараӡа Аԥсны бзиа ибон, лассы-лассы даҭаауан, араҟа иԥшаауеит ихылҵшьҭра. Аҵыхәтәантәи ашықәсқәа рзы, ишәҟәқәа инапы анрыҵаиҩуаз, абазала ижәла аганаҿы, аԥсуа вариантгьы – Чхәотуа, ациҵон. Аҵак ду амоуп ҳәа иԥхьаӡон аԥсуеи абазеи литераторцәеи, акультура аусзуҩцәеи, аҵарауааи реимадара. Гәаҳәарас иман, Кавказ ашьхаеибыркырала еиҟәыҭхоу, аха ҭоурыхлеи, бызшәалеи, культуралеи иаку амилаҭ еицырзеиԥшу алитературеи, алфавити рымазарц.
Зхы иақәиҭу апоет
Микаель Ҷкату иусурҭа ҭыԥқәа ртәы ҳҳәозар – шықәсык аус иуан Ҟарачы-Черқьессиатәи апединститут аҟны, аусура ҳәа уахь днашьҭын Алитературатә институт даналга ашьҭахь. Ҩышықәса аус иуан амилаҭтә газеҭ аҟны, 18 шықәса – ашәҟәҭыжьырҭаҿ редакторс дыҟан. Иара убасгьы аус иухьан аобласттә шәҟәыҩҩцәа Рхеилаки, Аҭҵаарадырратә институти рҟны.
80-тәи ашықәсқәа инадыркны аџьатә еизыҟазаашьақәа мап рцәикит, алитература мацара ихы азикит, даҽакала иуҳәозар «зхы иақәиҭу поетны» дҟалоит. Иҟалап, уи зыхҟьазгьы компромиссда иҟаз иҟазшьа акәзаргьы. Иара иман ихатә гәаанагара абаза бызшәа иазку азҵаарақәа зегь рыла: алитература, алитературатә критика, абызшәа аграмматика, амилаҭтә газеҭ ихадоу ахықәкқәа уҳәа убас егьырҭгьы. Игәаанагарагьы иаахҵәаны иҳәон, иоппонентцәагьы акритика ӷәӷәа рзиуан. Ацәа аҭаларақәа бзиа ибаӡомызт, агәра ганы дыҟан, згәы цқьоу заҵәык шракәу алитература аԥҵара зылшо.
«Дарбанызаалак ауаҩи сареи ҳаизыҟазаашьақәа абжьаратә фаза рымаӡам: ауаҩы сара дысзааигәазар, гәыла дсыдыскылоит. Дысцәымӷазар, изеиԥшразаалак еимадарак ҳабжьалар сыуӡом, – гәаартыла иҳәон апоет. – Сҩызцәа сыцәхьаҵзаргьы, сыуацәа сызгәаазаргьы, аиаша зныкгьы сацәхьамҵыцт, иахьагьы убас ауп сдунеихәаԥшышьа шыҟоу».
Амала, Микаель Ҷкату «ииаша» зегьы еиԥшны ирыдыркыломызт. Иҟан убас аамҭак, активла аҩымҭа ҿыцқәа раԥҵара дшаҿызгьы, азеиԥш литературатә ԥсҭазаара аганаҿшәа данынхаз.
Ус шакәызгьы, Микаель Ҷкату еснагь ижәлар рзы хәарҭара злаз, аинтерес зҵоу аидеиақәа гәызҳарала инапы рылаикуан. Убас, 90-ашықәсқәа рзы анаплакҩы Азамаҭ Тыкәа иидеиа дадгыланы, Ҭырқәтәыла инхо иџьынџьуаа рзы, абаза бызшәала мацара иҭыҵуа агазеҭ аус адулара далагоит. Иазгәаҭатәуп, агазеҭ аҟны ихы ишаирхәоз убри апроект азы лымкаала еиқәыршәаз алфавит. Раԥхьатәи, иагьзаҵәыкхаз агазеҭ аномер ҭыҵуеит 1992 шықәса, аԥхынразы. Аха Ҭырқәтәыла иҟоу абаза диаспора рхаҭарнакцәа, Ҷкату хаҭала агазеҭ ззигаз, ари аԥшьгара ихьшәашәаны ирыдыркылеит.
Ҭырқәтәыла инхо ашәуаа рзы 1992 шықәсазы иҭыжьыз раԥхьатәи агазеҭ, ҷыдала дара рзы иаԥҵаз алфавит ахархәарала.
2007 шықәсазы ҩ-томкны иҭыҵуеит «Абаза поезиа антологиа». Микаель Ҷкату уи аиқәаршәаҩ иаҳасабала дықәгылеит, иагьиҩуеит инеиҵыху ажәалагала. Уаҟа иара дазааҭгылеит амилаҭтә литература аҭагылазаашьа, насгьы еиуеиԥшым азҵаарақәа рыла имоу агәаанагарақәа иаахтны дрылацәажәеит. Антологиа аҭыжьра акрызҵазкуа хҭысны иҟалеит абаза культуратә ԥсҭазаараҿы.
2001 шықәсазы Микаель Ҷкату аусуразы ааԥхьара ирҭоит ҿыц иаԥҵаз Аҳәынҭқарратә абазатә театр ахь, алитература аҟәша еиҳабыс. Апиесақәа аредакциа рзиуан, ихатә пиесақәа иҩуан, адунеизегьтәи адраматургиа аклассикцәа раԥҵамҭақәа абаза бызшәахьы еиҭеигон, илшоз зегь ҟаиҵон, ахәаԥшҩы зыԥсы ҭоу, ицқьоу, абаза бызшәа асцена аҟынтә иаҳаларц азы.
Иажәеинраалақәа руак аҿы апоет иҩуеит:
Ари адгьыл сыззықәу ак ыҟоуп:
Саамышьҭахь инсыжьыр сҭахуп
Сыжәлар зхьыԥшыша ҳаракырак.
Микаель Ҷкату иԥсҭазаара далҵит 2014 шықәса, хәажәкыра 21 рзы. Ирҿиара зегьы, иара игәы ишаҭахыз еиԥш иҳаракыраны ижәлар ирзынхеит.
«Еҳ, аамҭа, аамҭа, уабацои уԥырны…»: Иуа Коӷониа 115 шықәса ихыҵра иазкны
Абызшәадырҩы Сергеи Пазов: абызшәазы «ихьшәацәоуп» уҳәар ҟалаӡом, уи апроблема аӡбашьа азыԥшаатәуп
«Исгәалашәоит Аиура Дуӡӡа амшқәа»: абаза поетесса Лариса Шебзыхәа лиубилеи иазкны
Икомпромиссдоу акритик, згәы разу ауаҩы: Владимир Тыгә изкны
Гьаргь Ӡиӡариа Ахаҭарақәа
Аҭҵаарадырреи аполитикеи Гьаргь Ӡиӡариа иԥсҭазаараҿы
Еицырдыруа кавказҭҵааҩы Гьаргь Ӡиӡариа Аԥсны аҭоурых аҿы даанхеит ҵарауаҩ дук иаҳасабала, насгьы «Ахҩык рысалам шәҟәы» авторцәа дыруаӡәкны. Ҳазҭоу ашықәс азы аҵарауаҩ диижьҭеи 105 шықәса ҵуеит.
Гьаргь Ӡиӡариа – иналукааша аҵарауаҩ, аҭоурыхҭҵааҩ-кавказҭҵааҩы, аҭоурыхтә ҭҵаарадыррақәа рдоктор, зыԥсҭазаара зегьы зыԥсадгьыл аҭоурых аҭҵаара иазызкыз. Гьаргь Ӡиӡариа иҭҵаарадырратә усура мацарала акәӡам Аԥсны аҭоурых адаҟьақәа хьтәы нбанла дзырнылаз, 1940-тәи ашықәсқәа рзы Аԥсны ақырҭқәа ахаҵәо ианалага, Гьаргь Ӡиӡариеи, апоет Баграт Шьынқәбеи, аҵарауаҩ Константин Шьаҟрыли ирыҩуеит еицырдыруа «Ахҩык рысалам шәҟәы», уаҟа авторцәа ӷәӷәала ирықәыӡбеит уи аамҭазы Аԥсны иҩмаԥысуаз апроцессқәа.
Гьаргь (Шоҭа) Ӡиӡариа – Аҟәатәи аԥсуа школ-интернет аҵаҩы, Аҟәа, 1931 шықәса
Аҭоурых азҿлымҳара
Гьаргь Ӡиӡариа диит 1914 шықәса, лаҵарамза 6 рзы, Лыхны ақыҭан. Гьаргь иаб – анхаҩы Алықьса Ӡиӡариа, Нестор Лакоба еиҿикааз анхацәа ргәыԥ «Кьараз» далан. Иан Елизавета (Зиза) Давид-иԥҳа – «Кьараз» иалахәыз, еицырдыруа ареволиуционер Игнати Аҩардан иаҳәшьа лакәын. Гьаргь ԥшьышықәса шихыҵуаз иаб диԥхоит, ахәыҷы ан лымацара длааӡон.
Елизавета (Зиза) Давид-иԥҳа Варданиаԥҳа - Гьаргь иан
Ӡиӡариа Алықьса Ажьгьери-иԥа – Гьаргь иаб
Жәашықәса анихыҵ инаркны Ӡиӡариа аҵара иҵон Гәдоуҭатәи ахәыҷқәа рыҩны-аинтернат аҟны. Анаҩс, 1929 шықәсазы дҭалоит Нестор Лакоба ихьӡ зху Аҟәатәи абжьаратә Ашьхарыуаа рышкол. Уаҟа аҵара иҵонаҵы, азҿлымҳара ӷәӷәа ааирԥшуан аҭоурых амаҭәар ахь, еиҳаракгьы уи ибзоуран ирҵаҩы Алықьса Всеволод-иԥа Фадеев, иара иоуп аҷкәын қәыԥш иабжьызгаз аҭҵаара аус аҟны зегь реиҳа афактқәа шхадароу, убри азы, адокументқәеи, аршаҳаҭгақәеи реидкыларада аҭҵааратә ус амҩаԥгашьа шамам.
Аҟәатәи Ашьхарыуаа рышкол
Ашкол даналга ашьҭахь, 1934 шықәсазы, Гьаргь Алықьса-иԥа дҭалоит Москватәи аҭоурыхи, афилософиеи, алитературеи ринститут.
Ихатә биографиа аҟны уи аамҭа иазкны абас иҩуеит: «Араҟа сара рҵаҩцәас исыман иналукааша аурыс ҭоурыхҭҵааҩцәа – Иури Владимир-иԥа Готие, Евгени Алықьса-иԥа Космински, Михаил Николаи-иԥа Тихомиров, Сергеи Владимир-иԥа Бахрушин, Исаак Израиль-иԥа Минц, убас егьырҭгьы. Ҳәарада, урҭ анырра ду сырҭеит ҭоурыхҭҵааҩык иаҳасабала сышьақәгылараҿы».
Астуденттә шықәсқәа инадыркны Ӡиӡариа лымкаала дрызҿлымҳан Аԥсны XIX-тәи ашәышықәсазтәи аҭоурых апроблемақәа.
Гьаргь иан Елизавета Ҩарданԥҳа. Гьаргь - хыхь арымарахьала
Иреиҳау аҵараиурҭа даналга ашьҭахь, 1939 шықәсазы иара дхынҳәуеит Аԥсныҟа, аусурагьы далагоит академик Марр ихьӡ зху Аԥснытәи аҭоурыхи, алитературеи, абызшәеи ринститут (иахьазы – Дырмит Гәлиа ихьӡ зху Аԥсуаҭҵааратә институт – аред.) аҟны, раԥхьа – аҭҵаарадырратә усзуҩ еиҵбыс, анаҩс – еиҳабыс. 1953 шықәсазы дҟалоит аҭҵаарадырра аҟәша аганахь ала аинститут адиректор ихаҭыԥуаҩс, 1966 шықәса инаркны иԥсҭазаара далҵаанӡа – аинститут адиректорс дыҟан.
Асовет Еидгыла аҭҵаарадыррақәа ракадемиа ахада ихаҭыԥуаҩ Евгени Чудакови, Аԥснытәи аҭҵаарадырратә институт аусзуҩцәеи. Арымарахь ала ахԥатәи – Гьаргь Ӡиӡариа, 1940 шықәса, абҵарамза 11
Хәыхәыт Бӷажәба, Гьаргь Ӡиӡариа, Михаил Ҭраԥшь – адоктартә диссертациа ахьчара аҽны гәаларшәагас, Аҟәа, 1958 шықәса, лаҵарамза 15
Ӡиӡариа аҭҵаарадырратә усуреи арҵаҩреи еилеигӡон. 1957 шықәса инаркны 1966 шықәсанӡа А.М. Горки ихьӡ зху Аҟәатәи апедагогикатә институт еиҳабыс даман, 1939 шықәса инаркны уаҟа рҵаҩыс аус иуан. Иара иаԥшьгаралоуп аҭоурыхтә факультет аҟны изалагалахаз амаҭәар ҿыц – Аԥсны аҭоурых. 1979 шықәсазы Аԥснытәи аҳәынҭқарратә университет анаԥҵаз, Ӡиӡариа дахагылоит ауниверситет аҟнны Аԥсны аҭоурыхи, археологиеи, аетнологиеи ркафедра, аԥхьарагьы далагоит XIX-тәи ашәышықәса алагамҭеи XX-тәи ашәышықәсеи раантәи Аԥсны аҭоурых иазку алекциақәа ркурс.


«Гьаргь Алықьса-иԥа Ӡиӡариа – аԥсуа ҭоурыхҭҵаара ахыҵхырҭаҿы игылаз дыруаӡәкын. Уи аҭҵаарадырратә хырхараҭа ашьақәгылара мҩаԥысуан имариамыз аҭагылазаашьақәа раан – ипрофессионалтәу амилаҭтә ҵарауаа-аҭоурыхҭҵааҩцәа ыҟамызт, иара убасгьы иҟамызт аҭоурых анҵаратә традициа», – ҳәа иҩуеит Ӡиӡариа изкны, аҭоурыхҭҵааҩы Арвелод Кәыпраа.
Гьаргь Гәлиа, Гьаргь Ӡиӡариа, Баграт Шьынқәба, Аҟәа, 1963 шықәса, рашәарамза
«Ахҩык рысалам шәҟәы»
Гьаргь Ӡиӡариа иналукааша ҵарауаҩын, дпатриот дуун. Аԥсуа интеллигенциа ахаҭарнакцәа аӡәырҩы реиԥш, Ӡиӡариагьы хьаас иман, Нестор Лакоба данԥсы инаркны Аԥсны имҩаԥысуа иалагаз апроцессқәа – ареспублика ақырҭуара аларҵәаразы аҽазышәарақәа, ашколқәа рҿы аԥсуа бызшәа аҵара азин амхра, залымдарала ишьақәгылаз акадртә политика – аԥсуа милаҭ ахаҭарнакцәа зегьы рзы ашәқәа реиҳарак аркын.
1947 шықәсазы Гьаргь Ӡиӡариеи, еицырдыруа апоет Баграт Шьынқәбеи, аҵарауаҩ-кавказҭҵааҩы Константин Шьаҟрыли Асовет Еидгыла абольшевикцәа ркоммунисттә партиа Ихадоу акомитет ашҟа ирышьҭуеит асалам шәҟәы. Ашәҟәы авторцәа инҭкааны Аԥсны иҟоу аҭагылазаашьа иахцәажәеит, аҳәынҭқарра иреиҳаӡоу аиҳабырахь аҳәара ҟарҵеит уи рыхшыҩ азыршьҭырц.
Иара убасгьы, асалам шәҟәы аҟны иарбан абарҭ апроблемақәа – аԥсуа школқәа рхырхарҭа аԥсахра, ашколхәыҷкәа рҵаратә процесс ақырҭуа бызшәахьы аиагара, аԥсуа школқәа рхыԥхьаӡара аркьаҿра, аҭыԥантәи атопонимика ақырҭшәахь аиагара, аԥсуа литература атәамбара, аԥсуа шәҟәыҩҩцәа раԥҵамҭақәа ркьыԥхьраҿы аԥынгылақәа рыҟаҵара, иреиҳаӡоу апартиа анапхгараҿи, еиуеиԥшым аиҳабырақәеи рҿы аԥсуаа рыҟымзаара, уи аамҭазы аиҳабыратә ҭыԥқәа рахь Қырҭтәылантәи ауаа раагара, иара убасгьы, Аԥсныҟа нхара ҳәа хыԥхьаӡара рацәала Қырҭтәылантәи ауааԥсыра раагара.
Ари асалам шәҟәы арҭҟәаҵга аныԥжәо еиԥш аеффект аман, уи авторцәа акритика ӷәӷәа рызуын.
Баграт Шьынқәба, Константин Шьаҟрыл, Гьаргь Ӡиӡариа, Асовет Еидгыла Ихадоу Ахеилак ашҟа асалам шәҟәы (25.02.1947 ш.) авторцәа, Аҟәа, 1988 шықәса, мшаԥымза
«Асалам шәҟәы авторцәа рахьырхәразы аусура нап аркын – Ихадоу акомитет иҵабыргым аинформациа азнагареи, аԥсуа партиатә еиҿкаара ахара ақәыжьреи азы ҳәа урҭ ахара рыдҵан. Иара убасгьы аҵыхәтәантәи ашықәсқәа рзы асалам шәҟәы авторцәа, «абуржуазтә националистцәеи», «афашистра аазырԥшуа аелементқәеи» ҳәа ахьӡқәа рыҭан. Убас иҟан 1953 шықәсанӡа», – ҳәа азгәаҭоуп Олег Бӷажәбеи, Станислав Лакобеи еиқәдыршәаз «Аԥсны аҭоурых – ижәытәӡатәиу аамҭақәа индаркны иахьанӡа» ҳәа захьӡу ашәҟәы аҟны.
Арвелод Кәыпраа иазгәеиҭоит, ари асалам шәҟәы Гьаргь Алықьса-иԥа иԥсҭазаара анырра анамҭар залымшоз – акыраамҭа аҵарауаҩ ҭынч аусуреи анхареи азы аҭагылазаашьа имамызт.
«Аматериалтә уадаҩрақәеи, аморалтә-психологиатә қәыӷәӷәарақәеи ихигон. 1956 шықәсанӡа ԥшьҩык ахшара ахьыҟаз иҭаацәареи иареи апединститут азеиԥшнхарҭа иатәыз уадак аҟны еицынхон. Зыӡбахә ҳамоу асалам шәҟәы ашьҭахь, Гьаргь Ӡиӡариеи, Баграт Шьынқәбеи, Константин Шьаҟрыли акыр икыдырцало иалагеит. Гьаргь Алықьса-иԥа 1949 шықәса алагамҭазы апединститут аҟны иусура дамхын, «аполитикатә гәрамгара» ҵаҵӷәыс иҟаҵаны. Анаҩс иаахҵәаны ҩынтә иарҳәахьан азеиԥшнхарҭа ауада аанижьырц. Уи мап ацәикыр, «апрокуратура ашҟа аус шьҭхоит» ҳәа дыхҭакны диман аинститут адиректор Р. Цулукиӡе», – ҳәа иҩуеит Кәыпраа.
Гьаргь Ӡиӡариа – Лыхнытәи ақәгылара (1866 ш.) 100 шықәса ахыҵра иазкыз аныҳәаҿы иқәгылара, Лыхны ақыҭа, 1966 шықәса, лаҵарамза 30
Гьаргь Ӡиӡариа (дгылоуп, арымарахь ала аҩбатәи) абыргцәа-ажәабжь еиҭаҳәаҩцәа реизара алахәылацәа дрылагыланы, Аҟәа, 1954 шықәса, цәыббра 26-30
Гьаргь Ӡиӡариа Асовет Еидгыла Иреиҳаӡоу Ахеилак абыжьбатәи аизара, абыжьбатәи асессиа аҟны, Москва, Кремль, 1969 шықәса, ԥхынҷкәын 16-19
Аҵарауаҩ, аҳәынҭқарратә усзуҩ
Гьаргь Ӡиӡариа 400 инареиҳаны аусумҭақәа дравторуп, урҭ рхыԥхьаӡараҿы – 150 ҭҵаарадырратә усумҭа, 50 монографиа.
Аҵарауаҩ Ӡиӡариа абри аҩыза иҟазшьарбага кьыԥхьын агазеҭ «Аԥсны Жәлар рпартиа» аҟны, 1999 шықәса, лаҵарамза 4 рзы: «Зоура зыҭбаара ыҟаз, изыԥшныз, Гьаргь Ӡиӡариа иусуратә стол, есқьынагьы ашәҟәқәеи, адокументқәеи, анапылаҩырақәеи рыла иҭәыз дахатәан ижәҩахыр ҭбааӡа, имаха-ишьаха шыӷәӷәаз убаратәы иҟан, дынҿаԥхаҿаччоз – игәы шыразыз иныԥшуан. Икабинет иааҩналоз зегьы дырхаҵгылон. Иҭаауаз иколлегацәа рацәажәара бзиа ибон, зны-зынла икабинет аҟны днеиааиуа ацәажәара бзиа ибон. Иҿыцу акы аԥшьызгоз – игәы шьҭызхша ажәа ҟәандақәа иеиҳәон, ихәарҭам шьаҿак ҟасҵап ҳәа згәы иҭазкыз – убас ҟаҵатәым ҳәа агәра ииргон».
Гьаргь Ӡиӡариа апарад аҟны
Ӡиӡариа – XIX-тәи ашәышықәса анҵәамҭеи XX ашәышықәса актәи аԥшьбараки раантәи Аԥсны аҭоурых азы ихатәроу специалистын. Иара иҭҵарадырратә усумҭақәа ахрестоматиатә ҵакы рымоуп, аҵарауаа рыбжьара азхаҵара роухьан.
«Гьаргь Алықьса-иԥа Ӡиӡариа – XIX ашәышықәсазы иҟаз Аԥсны ауаажәларра рсоциалтә еилазаашьа шьақәзыргылаз, иҭызҵааз раԥҳьатәи ҵарауаҩын. Иара инарҵауланы иҳадигалоит XIX ашәышықәсазы Аԥсны асоциалтә субиектқәа зегьы рсоциалтә хаҿсахьеи, урҭ ирымаз ауаажәларратә ҭагылазаашьеи», – ҳәа иҩуеит Арвелод Кәыпраа.

Аҵарауаҩ иусумҭа «Аԥсны 1866 шықәсатәи ақәгылара» ҭыжьын 1955 шықәсазы. Уи ашәҟәы – Ӡиӡариа раԥхьатәи иҭҵаарадырратә монографиан, аҭҵаарадырратә дунеи аҟны ахьӡ-аԥша изҭаз.


Аԥсны аҭоурых аҭҵаараҿы даҽа лагала дуны иҟоуп Гьаргь Ӡиӡариа ифундаменталтәу имонографиа «Ареволиуциа ҟалаанӡатәи аԥсуа интеллигенциа ашьақәгылара» ҳәа хьӡыс измаз. Ари аусумҭа аҟны автор иаҳирдыруеит Аԥсны ауаажәларратәи, аполитикатәи аԥсҭазаара анырра ду азҭаз аԥсуа интеллигенциа иналукааша ахаҭарнакцәа. Ари аусумҭа азы 1980 шықәсазы Гьаргь Ӡиӡариа ианашьан Дырмит Гәлиа ихьӡ зху Аԥсны Аҳәынҭқарратә премиа.
Гьарь Ӡиӡариа иналукааша ауаажәларратә, аҳәынҭқарратә усзуҩын. 1957-1959 шықәсқәа рзы Аԥснытәи АССР Иреиҳаӡоу Ахеилак Апрезидиум ахантәаҩы ихаҭыԥуаҩс дыҟан, 1975 шықәса инаркны иԥсҭазаара далҵаанӡа – Аԥсны Иреиҳаӡоу Асовет ахантәаҩыс. Хынтәны Асовет Еидгыла Иреиҳаӡоу Асовет депутатс далырххьан.
Гьаргь Ӡиӡариа иусумҭақәа
«Асқьала ныжьны амшын инхылазшәа»
Гьаргь Ӡиӡариа иԥсҭазаара зегьы аҭҵаарадырреи ауаажәларратә усуреи ишадҳәалаз иҭаацәара акыр ирныруан, урҭ рзы аамҭа аԥшаара ицәыуадаҩын. Гьаргь Алықьса-иԥа Ӡиӡариеи иԥшәмаԥхәыс Ольга Александр-иԥҳа Гьериеи ирымын ԥшьҩык ахшара: рыԥҳа Аннета, нас хҩык рԥацәа – Асҭамыр, Гәдиса, Адгәыр.
Гьаргь Ӡиӡариеи Ольга Гьериаԥҳаи, Ленинград, 1973 шықәса

Гьаргь Ӡиӡариеи иԥа Адгәыри, 1978 шықәса
Аҩнытәи, абзазаратәи усқәа рзы аҵарауаҩ аамҭа шамахамзар имаӡамызт, амала урҭ иҽырзикуазаргьы, ихы аԥсы аиршьарц азы акәын. Иҭаацәара рзы аамҭа рацәа шимамызгьы, Гьаргь Ӡиӡариа ибзиаӡаны еиликаауан ихәыҷқәа аҵара бзиа рыҭара ихадоу акы акәны ишыҟоу.

Гьаргь Ӡиӡариа, Д.И. Гәлиа Аԥсуаҭҵааратә институт адиректор, Қырҭтәылатәи АССР Аҭҵаарадыррақәа Ракадемиа алахәыла-акорреспондент, аҭоурыхтә ҭҵаарадыррақәа рдоктор, апрофессор. Аԥснытәи АССР Иреиҳаӡоу Ахеилак ахантәаҩы, 1985 шықәса
Ӡиӡариа иҭаацәара ду џьара ԥсшьара ацаразы алшара рымамызт, еиҳараӡак ԥсшьараҳәа Лыхныҟа ицон.
Аҵарауаҩ иҷкәын игәалашәоит иара даныхәыҷыз бзиа ишибоз иаб изеиҭеиҳәоз ажәабжьқәа: «Саб дышқәыԥшӡаз иаб диԥхеит. Аинтернат аҟны аҵара иҵон. Аԥхын ԥсшьара ҳәа аҩныҟа, ахәыҷқәа ахьырацәаӡаз данаауаз, ҳанду ахьшьцәа дрыцҵаны ашьхаҟа длышьҭуан. Сара даараӡа бзиа избон ашьхара иазкны ажәабжьқәа ансзеиҭеиҳәоз. Саб ибзиаӡаны ихатәы бызшәа идыруан, иара убасгьы идыруан ахьшьцәа, мамзар ашәарыцаҩцәа рбызшәа ҳәа изышьҭоу – уажәы уи иахьыӡҵәҟьоу сгәалашәом».
Аҵарауаҩ ду, апатриот Гьаргь Ӡиӡариа иԥсҭазаара далҵит 1988 шықәсазы, иԥшәмаԥҳәыс лыдунеи лыԥсахижьҭеи 26 мшы ааҵуаны. Иҳаҭгәын гылоуп Лыхнашҭа – иқыҭа гәакьа Лыхны ихьӡырҳәагоу аҭоурыхтә шҭа ду аҟны.
2004 шықәсазы иаԥҵан Гь.А. Ӡиӡариа ихьӡ зху Аҳәынҭқарратә премиа, уи аҭҵаарадырра аҟны аихьӡара дуқәа змоу иранашьахоит. Иара ихьӡ рыхҵоуп Аԥсны ақалақьқәа рҟны амҩа дуқәа, лассы-лассы еиҿкаахоит ихьӡ зху аҭҵаарадырра-практикатә конференциақәа. 1995 шықәсазы аҳәынҭеилакы «Аԥснеимадара» иҭнажьуеит аҵарауаҩ ихаҿсахьа зну иҷыдоу апошьҭатә марка, 2014 шықәсазы – Гьаргь Ӡиӡариа 100 шықәса ихыҵра иазкны иҭыжьын аиубилеитә ԥсар.
Гьаргь Ӡиӡариа 100 шықәса ихыҵра иазкны иҭыжьыз аиубилеитә аԥсарқәа


«Издырт ибзиан адунеи сыззықәлаз»: Қьарим Мыхц диижьҭеи 70 шықәса аҵра иазкны
Сынтәа 70 шықәса ҵуеит абаза поет хьӡырҳәага Қьарим Мыхц диижьҭеи, уи иаԥҵамҭақәа жәпакы алитератураҭҵааҩцәа адунеитә поезиа алыԥшаахқәа ирхырыԥхьаӡалоит. Апоет ииубилеи инадҳәаланы АААК аинфопортал ишәыднагалоит иара изку аочерк.
Алитератураҭҵааҩцәеи аԥхьаҩцәеи еицҿакны иазгәарҭоит Қьарим Мыхц ирҿиара афеномен даҽакы ишеиԥшым, Қьарим дшыхәыҷыз дзабадырдырыз апоет Микаель Ҷкату иакәзар, агәра ганы дыҟан «даҽа зқьышықәса рылагьы ашәуаа дырмоур ҟалап ҳәа Қьарим Мыхц ицназго даҽа поетк». Иара ақәра иниҵыз рацәаӡам, аха иаҳзынижьит зымчхареи зыԥшӡареи уаршанхо апоезиа ду.
Қьарим – апионер, 1962 шықәса
«Ауаа рзами сызбыхшаз бара…»
Ашәҟәқәа рҿы имширас иарбоуп лаҵара 6, 1949 шықәса. Аха Қьарим даниҵәҟьаз амза 5 рзоуп. Аинтерес аҵоуп абри еиԥш аиқәшәара: иналукааша арыцхәқәа ахьарбоу асовет амзар аҟны лаҵарамза 5 рзы иазгәарҭон Акьыԥхь амш.
Қьарим иаб ижәлала дыҟазҭгьы Шавахов Абдул-Қьарим Лиуан-иԥа ҳәа ихьӡхон. Аха иара хымз зхыҵуаз сабины дшыҟаз иани иаби еилыҵит, уи ашьҭахь иаб уаҳа изҳареи иааӡареи акала далахәымызт. Хәыжәҷкәынтәи абжьаратә школ аҟны актәи аклаас ахь данца Қьарим ажурнал аҿы иан лыжәлала иҽаниҵеит Мыхц ҳәа. Иқәра анынаӡа ирҭаз апаспортгьы иара уи ажәлала иҟан. Алитературагьы убас далалеит – Мыхц Қьарим Лиуан-иԥа ҳәа.
Ахәыҷы ианду Канитат лҟны изҳауан, уи лхаҵа анемец фашистцәа рабашьраан данҭаха аамышьҭахь, лхалазаҵәык илааӡеит лхәыҷқәа: Қьарим иан Александреи даҽа быжьҩык уи лашьцәеи лаҳәшьцәеи. Қьарим ианду лгәараҭа азааигәара дынхон уи лашьа Умар Шенкао. Қьарим ианшьцәа аӡәырҩы иара иқәлацәан, убри аҟнытә рмоҭа, ма раҳәшьаԥак еиԥш хәҷык днахараны акәымкәан, рашьа гәакьак еиԥш дыҟан, еицрызҳауан. Убри абзоурала иара иеиҭымра уи аҟарагьы иминырит, иаб усгьы дыҟамызт, иангьы уи аамҭазы даҽаџьара дынхон.
Қьарим данпоетха иан илзикыз ацәаҳәа лыԥшаахқәа рацәоуп. Лҿаԥхьа ахара идны ихы ибон, дызну амҩа лара лахь – аҩныҟа дахьамырхынҳәуаз азы, убри даара игәы иҵхон:
«Иҟасҵари шьҭа, нас иҟасҵари?
Ауаа рзами сызбыхшаз бара…»
Апоет ицәа ианыруан лара лаԥхьа ари адунеи шаанижьуаз, хьаас имазгьы акызаҵәык акәын:
«Сан сзыхшаз илҵәыуаша ҟалап…
Са саныҟам лгәы шәамысын, сшәыҳәоит».
Қьарим Мыхц. Ажәбатәи акласс
Хәажәҷкәынтәи ажәҩан «иаҳа ииаҵәоуп»
Хәыжәҷкәын ақыҭаҿы Қьарим Мыхц раԥхьатәи 12 шықәса роуп ихигаз. 1961 шықәсазы Черқьесск иҟоу аобласттә школ-интернат ахь ддәықәырҵеит. Уи нахыс иқыҭа гәакьахь уарла-шәарла зны-зынла даауан ауп, инеиԥынкыланы дынхомызт. Аха ус шакәугьы игәалашәараҿы наӡаӡа иаанхеит ихәыҷра ахьихигаз аҭыԥқәа, урҭ ирыдҳәалаз зегьы: ақыҭауаа, аҩнқәа, аҵлақәа, аӡиас. Иажәеинраалақәа жәпакы рҟны Хәыжәҷкәын дазышәаҳәоит, иагьџьеишьоит ишԥа иара егьырҭ ишԥарызгәамҭои «аратәи ажәҩан иаҳа ишыиаҵәоу, амра акәзар – иаҳа ишыхаау!»
Нас ианбацәырҵи апоет игәаҵаҿы абрысҟатәи агәыбылра ду – абас имаҷны дахьынхоз ақыҭа ашҟа?
Ари азҵаара аҭак ҟаҵо Қьарим Мыхц иҳәон: «Иҟалап, уи аныҟала сара схаҭагьы исызгәамҭазар. Ауаҩ иахь оума, аԥсадгьыл ахь оума угәыбылра аҵаулара аныудыруа, – бзиа иубо уанацәыхароу ауп. Сқыҭа сыԥсы ахьынӡаҿҳәароу, иара уи адгьыл аҿы ишьақәгылоз слахьынҵа иахьынӡалоу анеилыскаа уи саҟәыҭханы саныҟала ауп».
Убраҟа Ҳәыжәҷкәын аҿоуп иахьииз раԥхьатәи иажәеинраалагьы. Усҟан иара дыҷкәына хәыҷын, аҽны ақәа леиуан, иара ақәа дшахәаԥшуаз… дамхаҵәыуеит.
«Усҟан ахԥатәи акласс аҿы стәазар ҟаларын – ҳәа игәалаиршәон ари ихәыҷратә епизод атәы Қьарим. – Аҵәыуара санаҟәыҵ, абӷьыци акалами аашьҭысхын цәаҳәақәак анысҵеит».
Даҽа ҩбаҟа шықәса рышьҭахь дмыҩыр зыҟаломызт.
Дазхәыцуазма усҟан ажәлар рзы апоезиа ҵакыс иамоу, апоет ауаажәларратә ԥсҭазаараҿы ҭыԥс иааникыло атәы?
«Ҳәарада, мап! Ажәеинраалақәа ззы исыҩуазгьы сзеилкаауамызт усҟан. Аха исмыҩыргьы ҟаломызт, ҳауада, фатәыда ауаҩы аԥсҭазаашьа шимам еиԥш, саргьы аҩрада ԥсыхәа сымамызт», – иҳәон Қьарим Лиуан-иԥа.
Қьарим аҩра дшачычаз зегь раԥхьаӡа игәазҭаз уи ианшьа Мусса иоуп. Даалаган иаҳәшьаԥа хәыҷы Микаель Ҷкату иҿы днеигеит, уи усҟан Москва Алитературатә институт далганы даахьан, абаза литератураҿы ихы цәыригахьан. Аамҭак ашьҭахь Қьарим иажәеинраалақәа раԥхьаӡа акәны иркьыԥхьит амилаҭтә газеҭ «Коммунизм алашара» (иахьа – агазеҭ «Абазашҭа» – аред.) аҟны, ашкол даналгоз аамҭазы шәкы инарзынаԥшуа ажәеинраалақәа еизигахьан. Урҭ зегьы цқьа-шәқьа атетрадқәа ԥшьба ирынҵаны ишимаз Бемурза Ҭҳаиҵыхә (абаза литература аклассикцәа ируаӡәку – аред.) иҟны инанагеит, иара дрыԥхьаны абас еиԥш ахҳәаагьы рзыҟаиҵеит: «Арҭ ажәеинраалақәа зегьы шәҟәык аҟны еизгаӡам, аха еизоит, шьоукы-шьоукы макьана цқьа имшәыцт, аха ишәуеит, иреиӷьқәоу рыла иубаратәы иҟоуп – ԥхьаҟа иаҳагьы ишеиӷьхо. Арҭ атетрад бӷьыцқәа еихыршәшәо, уаԥхьо ушнеиуа игәаумҭарц залшом автор есааира дшеизҳауа».



Қьарим Мыхц раԥхьатәи иажәеинраалақәа шәҟәны иҭыҵит иара аррамаҵура данахысуаз: раԥхьатәи иеизга «Сҵааҵла» ҭыҵит 1968 шықәсазы, иара изы уи ашәҟәы аекземплиар ԥошьҭала архәҭахь инарышьҭит.
Қьарим Мыхц аррамаҵура ахысраан
«Заацәа дҟәышхеит, убри акызаҵәык ауп грас имоу»
Қьарим аррамаҵура дахысуан Москва, Алитературатә институт ахьыҟаз ақалақь аҿы, иара уи аҭалара дазгәышьуан. 1970 шықәса жәабран мзазы иажәеинраалақәа аинститут ахь инаишьҭит, арҿиаратә конкурс иаларҵарц. Алитературатә институт аҭалара зҭахыз даараӡа ирацәаҩын: ҭыԥк ахь ҩышәҩык инареиҳаны ашәҟәқәа аларҵеит! Аха Қьарим аконкурс дахысит, аԥышәарақәа рахь днашьҭын, қәҿиаралагьы урҭ иҭиит.
Алитинститут, ахԥатәи акурс, 1973 шықәса
Аинститут дахьҭалаз, апоезиазы асеминарқәа мҩаԥигон зыхьӡ нагоу алитературатә критик Александр Алықьса-иԥа Михаилов, даара иаамысҭашәаз аӡә иакәын иара. «Анышәаԥшь салхызшәа споетны сҟаиҵеит», – иҳәоит нас Қьарим иара изкны.



Михаилов ихаҭа актәи акурс аамышьҭахь абас еиԥш ахәшьара ииҭеит иҵаҩы: «Апоезиа гәцаракрала дазыҟоуп. Грас иимоу акызаҵәык ауп – заа «дҟәышхеит», иқәра аиҳа ихыҵуазар иҭахуп, иахьа дшыҟоу еиԥш дқәыԥшны, игәы амца акны ахаарԥшра дацәшәоит. Убас ахаарԥшра дашьҭаларц ауп иабжьызго Қьарим. Егьи зегь иара илоуп. Ихы агәра иго дҟалар, иахьатәи амш иаҳзаанаго атемақәа дрызхьаԥшлар – апоезиаҿы амҩа дуӡӡа изыԥшуп».
Қьарим Мыхц Алитинститут дахьынӡаҭаз дызхысыз 45 маҭәар акырӡа идыррақәа дырҵаулеит, ихәыцшьа дырҭбааит, илитературатә дунеихәаԥшышьа, зеиԥшла идунеидкылашьа ашьақәгылара иацхрааит.
Алитинститут, аԥшьбатәи акурс 1974 шықәса
Агазеҭ аҟны аусура: апублицист, арепортиор, арратә корреспондент
1975 шықәсазы Алитературатә институт даналга Қьарим Мыхц аусура далагоит агазеҭ «Коммунизм алашара» аредакциаҿы. Ҩажәеи хәба шықәса инарзынаԥшуа абаза журналистика иазикит.
«Сара сзы аредакциа баша усурҭа ҭыԥымызт – акы ахьыҟауҵо, нас уи азы ауалафахәы ахьуоуа. Анцәа дхазҵо изы ауахәама шыҟоу еиԥш, сара ныхак исзаҩызан уи. Уа аус зуаз зегьы ауаа цқьақәа ракәны срыхәаԥшуан», – ҳәа игәалаиршәон Қьарим.
Агазеҭ аҟны аус ахьынӡаиуаз ашықәсқәа ирылагӡаны Қьарим Мыхц икьыԥхьит жанрлеи тематикалеи еиуеиԥшымыз аматериалқәа даараӡа ирацәаны. Ихы ааирԥшит иаарласӡаны ахҭыс атәы еиҭазҳәар зылшо репортиор бзианы, иара убас алитература бзианы издыруа, аочеркқәа шьахәны изыҩуа, апублицистикаҿы ажәа цҳафырла ацәажәара иацәымшәо журналистк иаҳасабала.
Қьарим Мыхц иалкаау ижурналисттә усумҭақәа хазы иҭыҵуеит иҩымҭақәа реизга ахԥатәи атом аҟны.
Қьарим Мыхц иколлегацәа ажурналистцәа дрыцны
Ари аизга акьыԥхь абеит апоет идунеи аниԥсах ашьҭахь, уаҟа ҷыдала иалкаауп иара Аԥсны Аџьынџьтәылатә еибашьра иазикыз анҵамҭақәа рцикл.
1992 шықәса нанҳәа 14 рзы ақырҭқәа Аԥсны ишалалаз адунеи ианалаҩҩы, Қьарим иаразнакала ихазы иӡбеит уа дыҟазар шакәу. Аха иаарласны Аԥсныҟа дцаратәы изыҟамлеит.
Ҟарачы-Черқьессиа дыҟанаҵ нанҳәа 27 рзы агазеҭ аҿы ибжьы ақәиргеит аешьаратә республикаҿы имҩаԥысуаз ахлымӡаах: «Сыблақәа акы рбом Аԥсны ԥшӡа збылуа амца қьоуқьад ада. Сгәы даҽа хьаак азышьҭыхуам ари аџьанаҭ-тәыла зықәдыршәаз арыцҳара анахыс. Изакәызаалак даҽа хәыцырҭак сымам ахақәиҭреи ахеиқәырхареи рзы иқәԥо аԥсуа жәлар рԥеиԥш ада…»
Цәыббра 8 рзы Қьарим Мыхц амаҵураныҟәара дышьҭын аамҭала Гәдоуҭа итәаз Аԥсны аиҳабыра рыпресс-центр ашҟа. Мызкы иназынаԥшуа иара агазеҭ «Абазашҭа» аредакциахь иааишьҭит Аԥсны иҟоу-иану атәы еиҭазҳәоз астатиақәа фба. Аибашьраҵәҟьа ахьцоз дыҟан, Нхыҵ Кавказынтә хатәгәаԥхарала иааз дрывагылан.
«Иара ҳааигәара дахьыҟаз мацара ҳгәы шьҭнахуан, фырхаҵарак ҟаҳҵандаз ҳәа ҳҟалон», – игәалаиршәоит «ҞЧА аҟынтәи Аԥсны еибашьуаз ахатәгәаԥхаҩцәа реидгыла» ахантәаҩы Заур Ӡыгәа.
Черқьесскҟа даныхынҳә Қьарим Мыхц икьыԥхьит даҽа жәа-материалк, Аԥсны иблала иибаз зегьы ихы-игәы ишанырыз аарԥшуа.
Қьарим Мыхц даныԥслак ашьҭахь, 2012 шықәсазы ианашьахоит Аԥсны иреиҳаӡоу аҳәынҭқарратә ҳамҭа «Ахьӡ-Аԥша» аорден, аибашьра аан хамеигӡарала аџьабаа иибаз азы, 2018 шықәсазы – ианаршьоит «Аиааиразы» амедал.
Қьарим Мыхци ашәуа хатәгәаԥхарауаҩ Ҳасин Накәахәи Аԥсны жәлар рџьынџьтәылатә еибашьраан, 1992 шықәса
Пушкин ипоезиа «аласшьа» иеиԥшу
Ажурналистикаҿы илшамҭақәа шырацәаӡоугьы, Қьарим Мыхц иус хаданы еснагь имаз апоезиа акәын. Згәы ԥшқаз, ԥсабарала абаҩхатәра ду злаз, аҵара бзиагьы зауз апоет жәеинраалала дхәыцуазшәа акәын иԥсы шҭаз. Илитературатә рҿиара иара ихаҭа дшазнеиуаз ажәлар рымаҵ аура аҳасабала акәын. «Сыжәлар рахь» захьӡу иажәеинраалаҿы иазгәеиҭоит:
Иџьашәшьандаз ҳәа ажәа ԥшӡақәа срышьҭам.
Издырт ибзиан адунеи сыззықәлаз:
Шәа шәгәырӷьара сазышәаҳәарц слахҿыхны,
Шәа шәрыцҳара иазыскырц сара суаз.
Мыхц иԥсы ахьынӡаҭаз ажәеинраалақәа реизгақәа ааба ҭижьит. Раԥхьатәиқәа рҟны, алитератураҭҵааҩцәа ишазгәарҭо ала, хәыҷык иԥсыҽу ажәеинраалақәа уарла-шәарла иуԥылозаргьы, аҵыхәтәантәиқәа ирнылаз убас ишьахәуп, адунеитә поезиа иреиӷьӡоу аҿырԥштәқәа ирыдукылартә аҟынӡа.
Абар Қьарим Мыхц ипоезиа дшахцәажәо афилологиатә ҭҵаарадыррақәа рдоктор, аапрофессор Владимир Тыгә: «Мыхц иажәеинраалақәеи ипоемақәеи адәахьала убла хызкша апоезиатә маҭәала «еилаҳәаӡам». Убри аҟнытә азныказы имариоушәа, иласцәоушәа угәы иабар алшоит. Аха ари аласшьа Пушкин ицәаҳәақәа ирызҷыдароу аласшьа иеиԥшуп, уи иҵаулаӡоу афилософиатә хәыцра аҵоуп, аԥсҭазаара иреиҳаӡоу амаӡақәа аҵыздыраарц, иаазырԥшырц иашьҭоу. Асаркьеиԥш ицқьоу, аха ҵа змаӡам аӡмыжь еиԥш иҵаулоуп Мыхц ипоезиа, убри аиҿырԥшра зегь реиҳа инаалоит иара ихаҭагьы».
Апрофессор Пиотр Чкала иакәзар, Мыхц изкны иҩуеит абас: «Ажәеинраала аиҿартәышьа аформеи, иузцәырнаго агәалаҟареи, абызшәа ахаҭеи убри аҟара инапаҿы иааигеит, иара иаасҭа еиӷьны изыҩыша даҽа поетк абаза литератураҿы мышкызны дҟалап ҳәа ахаҿы аагара уадаҩуп». Пиотр Чкала шьаҭанкыла иҭиҵааит Қьарим Мыхц ирҿиара зегьы, иара изикхьеит астатиақәа маҷымкәа, иара убас амонографиагьы («Са сааит абрахь, абра сынхарцаз…» – аред.), убри аҟнытә ҿыӷәӷәала иҳәоит: «Қьарим Мыхц – цәырҵра дууп, аӡәы дилаҩашьом абаза милаҭтә литератураҿы мацара акәым, адунеитә литератураҿгьы, амилаҭреи аҵакырадгьылреи ҳәаақәҵара ахьырымуа апоезиа адунеи аҿы».
Қьарим Мыхц Теберда, 1979 шықәса
«Зегь раԥхьаӡа абзиабара ыҟан»
Қьарим ипоезиа атематикала даара ибеиоуп. Абиблиографиатә еилыркаага «Абаза шәҟәыҩҩцәа» ианылаз иара изку астатиа алагоит абарҭ ажәақәа рыла: «Угәы иҭало алирик ҵаула…» Абарҭ ажәақәа Мыхц ипоезиа зегьы иазукыр ҟалоит, еиҳаракгьы ибзиабаратә лирика.
Абзиабара атема аҭыԥ ду ааннакылоит Қьарим Мыхц ипоезиаҿы. Иџьоушьартә иҟоуп, абас ирацәаны абзиабара иазкны изыҩхьоу апоет, џьарак иадымхаргьы ажәакгьы еиҭамҳәакәа, еснагь иԥшӡаны, ихыркны, угәаҵанӡа инеиртә еиԥш ҩышьас иаиҭоз.
Ателехәаԥшраҿы имҩаԥгаз еиԥыларак аҟны Кьарим Лиуан-иԥа длафны ус иҳеит: «Сажәеинраалақәа ирыԥхьо ус ргәы иаанагозар ҟалап: ҟоҳ, џьушьт, ари абзиабара дахыԥсаауеит ҳәа». Нас иациҵеит, иара изы абзиабара иаҵанакуа акыр ишырацәоу, уи аԥҳәыс лахь иузцәырҵуа ацәанырра адагьы, ан лахь, аԥсадгьыл ахь, иааидкыланы – ауаа рахь абзиабара шакәу атәы иҳәеит. Мыхц изыҳәан абзиабара – зегьы зықәгылоу уасхыруп, адунеи ашьаҭақәа зку. Уи атәы иҳәоит иажәеинраала «Зегь раԥхьаӡа абзиабара ыҟан» захьӡу аҿы:



Азқьышықәсақәа шьарда цеит уи ашьҭахь,
Аха уажәыгьы иҟоуп еимактәыс:
Шьоукы ирҳәоит – «зегь раԥхьа иҟан ажәа»,
Егьырҭ – «мамоу, ираԥхьаӡан аус!»
Ҳдунеи ду ала мыцхәы сшаҭан сыҟам,
Ус акәзаргьы сазааит имарианы:
Зегь раԥхьаӡа абзиабара ыҟан –
Ауси ажәеи зхылҿиааз ҵабыргны.
Мыхц ирҿиараҿы аҭыԥ ду аннакылоит иара убас аԥсра атема, насгьы наунагӡатәи аԥсҭазаара азхәыцра. Еиҳаракгьы ирҿиара аҵыхәтәантәи апериод азы уи лассы-лассы дазааиуеит.
Қьарим ихаҭа абас ахиҳәаауан уи атема: «Аԥсра сзалацәажәо уи сацәшәаны, ма сахыццакуаны акәӡам. Ҳара зегь иаҳхамшҭлароуп ари адунеиаҿ наӡаӡа ҳашнымхо, аамҭала ҳаԥсы шҭоу. Мышкызны ҳадунеи ҳаԥсахуеит. Иаҳгозеи нарцәыҟа ҳанцо, ара инҳажьуеи ҳашьҭахь?» Абас доусы ихы дазҵаалароуп ҳәа иԥхьаӡон апоет. Убарҭ азҵаарақәа рҭак шыҟаҳҵо еиԥш иаҳхаҳгоит ҳаԥсҭазаарагьы ҳәа дазхәыцуан.
Апоет ихаҭа изы акраҵанакуан доуҳала дыҭәны, игәи иареи еинааланы анхара. Цәеижьла аԥсра акәӡамызт дзыцәшәоз, гәыла ажәреи аԥсреи ракәын.
Ашара, ахәлара, иахьа, уаҵәы, уаҵәашьҭахь…
«Адунеи ахәыҷы илаӷырӡ иаԥсам…»
Згәаҵәа жәпоу аҩысҭаа дрыцрыхоит,
Дышнеиуа ихаҭа дхаҳәхоит…
Сара сзыцәшәо аԥсра ахаҭа акәым,
Сгәы ԥсны сазнымхааит адунеи.

Қьарим Мыхц ирҿиара зегьы иагәылсуеит абаза жәлар рлахьынҵа азхьаарагьы. Уи реиҳа иахьааԥшуа ажәеинраалақәа ируакуп урысшәала ииҩыз ажәеинраала «Абазашҭа», иара убас апоема «Агәалашәара» аҟны, ара Мыхц поезиа бызшәала иааирԥшит ашәуаа знысыз рҭоурыхтә мҩа зегьы. Апоет ижәлар рлахьынҵа дазхьааны далацәажәоит, избан акәзар абаза жәлар рҭоурых аҟны арыцҳарақәа рацәан: аибашьрақәа, ахҵәарақәа, ауаа уаҵәы рымца ахьеиқәырҵо анырзымдыруаз аамҭақәа хьанҭақәа. Аха абарҭқәа зегь зхызгаз ажәлар зқьышықәсала рбызшәеи рҵас-қьабзқәеи мырӡкәа иааргеит, ԥхьаҟатәи абиԥарақәа ирзырыхьчеит.
Ахықәаҿ иааины ихықәгылоу абазақәа,
Згәы иақәиҭу, шәабацо шьҭа шәара?
Ишәаҳаӡом, аха шәазхәыц шәыԥсҭазаара,
Сара санкаҳауа ма сыҵәаабжьы шәшәырҳа!
Қьарим Мыхц абаза шәҟәыҩҩцәа рыбжьара, Қаидыхә араион аҟны
Иуникалтәу атекстқәеи урҭ реиҭагареи
Абарҭ ажәеинраалақәа зегьы аурысшәахь еиҭеигеит москватәи апоет Андреи Галамага, ибзиангьы еиҭеигеит, ҳәарада. Аха зегь акоуп, дара злаҩу абаза бызшәала урҭ рыԥшӡашьа акалашәа иҟоуп, уи даҽа бызшәак ала еиҭаҳәашьа амаӡам. Аиашазы, абаза бызшәа – адунеиаҿ реиҳа иуадаҩу абызшәақәа ирхыԥхьаӡалоу – аҵара иаԥсоуп Қьарим Мыхц иажәеинраалақәа аоригинал абызшәала рыԥхьаразы мацарагьы.
Аха абас иуадаҩу абызшәала иҩуаз апоет изы акраҵанакуан ауаа рацәа иҿахәы раҳартә еиԥш аҭагылазаашьа аԥҵара.
Иԥсҭазаара аҵыхәтәантәи ашықәсқәа ран Қьарим Лиуан-иԥа ихаҭагьы аиҭагара аус нап аиркит – иара ихатә жәеинраалақәеи егьырҭ абаза поетцәа ражәеинраалақәеи аурысшәахь еиҭеигон. Дзыхьӡаз зегьы иҩымҭақәа реизга аҩбатәи атом ианылеит. Мыхц иԥсы ахьынӡаҭаз иеиҭагоу иажәеинраалақәа реизгақәа ҳәа акгьы ҭымҵӡацызт, хазы жәеинраалақәак ркьыԥхьхьан ауп.
2013-2018 шықәсқәа рзы Абаза милаҭ рыҿиара ацхырааразы жәларбжьаратәи ахеидкыла «Алашара» имҩаԥнагеит Пиотр Чкала иаԥшьигаз аиҭагаратә проект. Уи иалҵшәахеит Қьарим Мыхц иажәеинраалақәа реизга «Возвращаюсь» урыс бызшәала рҭыжьра, (аиҭагаҩ Андреи Галамага). Апроект автор игәаанагарала, ари аизга иалнаршоит аурс ԥхьаҩы иҟынӡа абаза поет Қьарим Мыхц ипоезиатә хаҿра анагара, урыстәылатәи алитературатә шҭахьы иҭаршылара.
Қьарим Мыхц иажәеинраалақәа реизга «Возвращаюсь» урыс бызшәала
«Иузымҵо»
Еицырдыруа анемец философ Иммануил Кант ишиҳәахьаз ала, агениалра иаанаго –«иузымҵо, зҵара алымшо, иҿыцу акы аԥҵароуп». Қьарим Мыхц идкыланы абри ахшыҩҵак уахәаԥшуазар, апрофессор Питор Чкала иҩуеит, апоет ирҿиамҭақәа жәпакы рҿы – апоема «Агәалашәара», ациклқәа «Амшынҵа адаҟьақәа», «Ахьаақәа рыдгьыл лаша», уҳәа ажәеинраалақәа рҿгьы иааԥшит хықәкыла џьара иузымҵо, Алитературатә институт акәыз, даҽа ҵараиурҭак акәыз. Ус иҟоу аԥсҭазааратә ԥышәагьы иунарҵом, уи ма ԥсабарала иулоуп, ма иулаӡам.
«Абарҭ реиԥш иҟоу аҩымҭақәа жәҩанынтәи иааз агәацԥыҳәара иунарыҩуеит акәымзар, даҽакала иишьа рымаӡам, иузхәыцӡом, – ҳәа агәра ганы дыҟоуп Мыхц ирҿиара аҭҵааҩы. – Хшыҩла, ма логикала иаҳзеиҭаҳәаӡом абри аҩыза агармониа, аԥшӡара, аестетикатә нырра ӷәӷәаӡа ҳазҭо ацәанырра зхылҿиаауа … Араҟа акны еилаҵәеит ирационалтәуи ирационалтәыми, хшыҩла иузеилымкаауа, еиҭаҳәашьак ззыузыҟамҵо, асахьаркыратә цәанырреи, агәынхәҵысҭеи рыла ишьақәыргылоу. Абас иҟоу арҿиамҭақәа агәра удыргоит: Қьарим илаз аҟыбаҩ – уциуазароуп, иузҵаӡом. Шәагаала иузымшәо, иузымҳасабуа, хыхьынтәи Анцәа иулаиҵо баҩхатәра цқьоуп».
Фатима Қмыз ладныҳәалара Қьарим Мыхц ирҿиаратә хәылԥазы аҟны, хәажәкыра 17, 2001 шықәса
Ахаҭара аарԥшра – адура иацырҟьоуп
Қьарим Мыхц ирҿиара официаллагьы иазгәаҭан. 1998 шықәсазы ихҵан «Ҟарачы-Черқьессиатәи Ареспублика жәлар рпоет» ҳәа ахьӡ ҳаракы, 1999 шықәсазы Умар Алиев ихьӡ зху апремиа ианашьан абаза литература арҿиаразы иҟаиҵаз алагалазы.
Абри аиԥылара ашьҭахь мызкгьы мҵыцкәа – мшаԥымза 12 рзы апоет идунеи иԥсахит.
Ари адунеиаҿ зегьы ирқәашьхом рхаҭараҵәҟьа аарԥшра. Қьарим Мыхц уи илшеит. Абри идура азгәеиҭеит ҟарачытәи апоет Иусуф Созарыҟәа, иҩыза иԥсра абас еиԥш жәеинраалала иақәҿызҭыз:
Акрали ақьачақьи рҭыԥкәа рԥсахуан,
Уахьынаԥшлак зехьынџьара цәгьаран –
Дыкралҵәҟьан усҟан арҭ зегьы насҭхьаҳәан,
Меицакрада зхы аарԥшра зылшаз…
Қьарим Мыхц дызлахәыз аҵыхәтәантәи ателехәаԥшратә дырраҭарақәа руак аҿы апоет иԥсҭазаара дазааҭгыло гызмалрада иазгәеиҭеит, иԥсҭазаара игәы шазҭоу, аха игәы еихьызшьуа «иара ихаҭа илшоз, дзыхьӡарц ииҭахыз аҟынтә иҟаиҵаз ахьмаҷу» акәын. Ачын дуқәеи амали ахьимырҳаз дахьхәны дыҟамызт. Иара изы зегь реиҳа ихадараз – уаҩрала иԥсҭазаара ахьихигаз ауп. Данқәыԥшызтәи игәы ацқьара ахьеиқәирхаз далаҽхәон.
Қьарим Лиуан-иԥа Мыхц, 1987 шықәса
Аԥсуа литература абду, аԥсуа ҭҵаарадырра ахацыркҩы Дырмит Гәлиа
«Еҳ, аамҭа, аамҭа, уабацои уԥырны…»: Иуа Коӷониа 115 шықәса ихыҵра иазкны
Ставрополие имҩаԥысит абаза поет Қьрым Мыхц игәаларшәаратә рҿиаратә хәылԥазы
Людмила Айсанова
Агәыҳалалра
Оҭар Хәынҵариа ихьӡ зху аоркестр Аҟәа агәыҳалалратә концерт мҩаԥнагеит
Ахҭысқәа
Оҭар Хәынҵариа ихьӡ зху жәлар рарҳәагақәа роркестр Аҟәа агәыҳалалратә концерт мҩаԥнагеит: уи иаанашьҭыз ахарџь ахәыҷ чымазаҩ ихәышәтәра иазынархоуп.
Оҭар Хәынҵариа ихьӡ зху аҳәынҭқарратә, жәлар рарҳәагақәа роркестр агәыҳалалратә концерт мҩаԥнагеит Аҟәа, мшаԥымза 25 рзы. Аконцерт иаанагаз аԥара зегьы ачымазара ӷәӷәа змоу, Афонд «Ашана» хылаԥшра знаҭо аҷкәын хәыҷы ихәышәтәра иазынашьҭхоит.
Аконцерт амҩаԥгара иаԥшьгамҭоуп аорекстр асахьыркыратә напхгаҩы Денис Арухаа, уи аидеа иманы Акультуратә-гәыҳалалратә фонд «Ашана» дазнеит. Иара иажәақәа рыла, агәыҳалалратә концерт амҩаԥгара, аорекстр аколлектив зегьы адгылара арҭеит.
Аконцертгьы бзиаӡаны имҩаԥысит: азал зегь ҭәын.
«Аконцерт аҟны иарҳәан аԥсуа, адыга жәлар рмелодиақәа иҿыцу аранжировка рыҭаны, иара убасгьы ауаа ьзиа ирбахьоу амузыкатә аԥҵамҭақәа. Аконцерт қәҿиарала имҩаԥысит, азал зегь ҭәын», - иҳәеит Арухаа.
«Ашана» анапхгаҩы Мактина Џьынџьалԥҳа еиҭалҳәеит, артистцәа иҟарҵаз ажәалагала Афонд гәахәарала ишаднакылаз, насгьы иазгәалҭеит, «еиҳаракгьы угәы шьҭнахуеит аинициатива ҳара мацара ҳакәымкәа, ауаа рҟынтә ианаауа» ҳәа.
«Аконцерт ахь абилетқәа зегьы аахәан, уи зыбзоуроугьы, афонд аузсуҩцәеи, аконцерт аиҿкааҩцәеи, апартниорцәеи имҩаԥыргаз аус ауп. Аконцерт иаанагеит 161 нызқь мааҭ. Уи ахарџь азкхеит афонд хылаԥшра знаҭо, ДЦП ачымазара змоу Ҭемыр Бгьоу ихәышәтәразы иазымхоз аԥара ахарҭәаарахь. Иахьазы, уи ихәышәтәразы ахарџь еизгара аанкылоуп», - лҳәеит Џьынџьалԥҳа.
Афонд анапхгаҩы убасгьы иазгәалҭеит, аконцерт ахәаԥшцәа зегьы ишрымаз ҩ-лшарак: ахәыҷы ихәышәтәра ацхраареи, Аԥсны амилаҭтә культуреи, афольклори рыҿиара ацхраареи. Џьынџьалԥҳа инаҵшьны иазгәалҭеит, арҭ рҩыза агәыҳалалратә аусмҩаԥгатәқәа рҵакы шдуу.
Аконцерт ахәаԥшцәа дыруаӡәкын, агәыҳалалратә фонд «Ашана» Ахылаԥшратә Хеилак ахантәаҩы Изольда Ҳагԥҳа. Лара иазгәалҭеит, ари аконцерт ишаршаҳаҭуа Аԥсны агәыҳалалра атрадициа аӷәӷәахара ишаҿу, насгьы ари аҩыза аԥшьгара шраԥхьатәиим.
«Ҭемыр Бгьоу амедицинатә цхыраара иҭараҿы алшара аҟаҵара – ҳмузыкантцәа иҟарҵахьоу аус бзиақәа ирыцнаҵоит. Урҭ рхыԥхьаӡараҿы иҟоуп Мадина Кәарацхьелиаԥҳа, Саида Агрба, Ҭемыр Ҳагба», – лҳәеит Изольда Ҳагԥҳа.
Оҭар Хәынҵариа ихьӡ зху аҳәынҭқарратә, жәлар рарҳәагақәа роркестр аԥҵан 2016 шықәсазы. Аколлектив жәлар рмелодиақәа нарыгӡоит, лассы-лассы ҳаамҭазтәи абжьы рхаҵаны иадырҳәоит. Ари аорекстр Аԥсны даара бзиа ирбоит, иара ианаршьахьеит акрызҵазкуа аҳамҭақәа рацәаны.
Акино Ҭемыр Ҭаниа
«Сабду, аиааиразы иҭабуп»: аԥсуа режиссиор Ҭемыр Ҭаниа ифильм Урыстәыла арбарахьы иҭыҵит
Москва
Аԥсуа режиссиор, аҳаҭыр зқәу АААК алахәыла Ҭемыр Ҭаниа ифильм «Сабду, аиааиразы иҭабуп» («Спасибо деду за победу») апремиера аамышьҭаь Урыстәыла арбарахьы иҭыҵит.
Аԥсуа режиссиор, аҳаҭыр зқәу Адунеизегьтәи аԥсуа-абаза конгресс алахәыла Ҭемыр Ҭаниа ифильм «Сабду, аиааиразы иҭабуп» («Спасибо деду за победу») апремиера мҩаԥысит Москва, аҩашаҽны, мшаԥы 30 рзы. Арежиссиор ихаҭа ари акиносахьа ҭаацәала зегьы зхәаԥшыша фильмуп ҳәа ахиҳәаауеит. Афильм аԥхьарбара аҽны Ҭемыр Ҭаниа даара игәы хыҭ-хыҭуан.
«Ари – раԥхьатәи зметр наӡоу сфильм ауп, даарагьы сеигәырӷьоит уи ахьҭыҵыз. Раԥхьатәи ахҳәаақәа соуа салагеит апремиера иаԥхьанеиуаз арбара аамышьҭахь. Ауаа сыдгыланы исарҳәон, даҽазныкгьы афильм иахәаԥшырц азы ишаауа, рыуацәагьы шаарго», – ҳәа ицәаныррақәа ҳацеиҩишон Ҭаниа.
Иара иаҳзеиҭеиҳәеит афильм аидеиа шизцәырҵхьаз даныхәыҷыз нахыс, агәацԥыҳәара изҭазгьы иабду шиақәу.
«Саныхәыҷыз сабду еснагь аибашьраантәи ажәабжьқәа сзеиҭеиҳәон, убасҟан иагьысыӡбеит мышкызны убарҭ ахҭысқәа рыла афильм ҭысхуеит ҳәа. Абар акыршықәса рышьҭахь схәыҷтәы гәҭакы насыгӡеит. Убарҭ ахҭысқәа аекран аҿы рцәыргара ахьысҭахыз азоуп хәҭакахьала срежиссиорхарц зысыӡбазгьы», – иҳәеит Ҭемыр Ҭаниа.
Афильм аҟны аепизодтә рольқәа руак наигӡеит Ҭемыр Ҭаниа иҩыза, КВН акоманда ицалахәыз Ҭемыр Аршба. Иаргьа афильм апремиераҿы дыҟан.
«Зегьы даараӡа ибзианы имҩаԥысит. Ари аиашазы ҭаацәаратә комедиоуп, афильм аҟны имырхьаацәакәа, лафла иаарԥшуп аԥсҭазаараҿы реиҳа ихадароу – аҭаацәареи аԥсадгьыли рызнеишьа. Ҭемыр даара ҳгәы иладууп, ԥхьаҟагьы ақәҿиара дуқәа изеиӷьаҳшьоит», – иҳәеит Аршба.
Афильм асиужет ала, аҷкәын хәыҷы иаб дицны Москвантәи иабду иахь даауеит, абду аԥсуа қыҭаҿы дынхоит. Уа дахьааиз рацәак дрыдыркылом аҭыԥантәи аҷкәынцәеи, иаразнак бзиа иибаз аӡӷаб хәыҷи. Абду имоҭа изеиҭеиҳәоит аибашьра даныҟазтәи ахҭысқәа, урҭ рыбзоурала арԥыс адунеи ҿыц изаатуеит, иабду иҟынтә иаҳауа аҭоурых хаҵаҵас дааӡоит. Афильм аҟны ихадоу арольқәа нарыгӡеит урыстәылатәи актиорцәа Егор Бероев, Ксениа Алфиорова, абду ироль наигӡеит еицырдыруа аԥсуа актиор Кьасоу Ҳагба.
КВН Иреиҳаӡоу алига ачемпион, актиор, арежиссиор Ҭемыр Ҭаниа АААК алахәҩыс дҟалеит
Инал Хутаба
Иури Воронов Ахаҭарақәа
Археолог, аполитик, аҵабырг ахьчаҩ: Иури Воронов изкны
© Светлана Воронова лҭаацәаратә архив
Ахаҭарақәа
Иналукааша аҳәынҭқарратә усзуҩ, археолог, аҭоруыхҭҵааҩы, кавказҭҵааҩы, гәыла зыԥсадгьыл аԥеиԥш иазхәыцуаз, есымша аҵабырг иазықәԥоз – арҭ аепитетқәагьы зегь азхом Иури Николаи-иԥа Воронов дшыҟаҵәҟьаз ихаҭара аарԥшразы. Иахьа иара иԥсы ҭазҭгьы, 78 шықәса ихыҵуан.
Еицырдыруа археолог, кавказҭҵааҩы, аҳәынҭқарратәи ауаажәларратәи усзуҩы Иури Николаи-иԥа Воронов диит 1941 шықәса, лаҵарамза 8 рзы, Ҵабал ақыҭан, Вороноваа ргәараҭа «Иасочка» аҟны.
Иури Воронови Евгени Евтушенкои «Иасочка» аҟны
Аҵарауаҩ датәуп ижәытәӡоу аурыс ҭауад жәла, хылҵшьҭрала литватәи аҭауад Дмитри Боброк-Вороновски иҟынтә иаауа. Дара рыжәла иатәыз ауа ааигәак Иван Грозныи иаҳҭынраҿы аныҳәатә еишәақәа еиҿызкаауаз иакәын. 1863 шықәсазы Воронов иабду иаб – Николаи Илиа-иԥа Воронов Герцени егьырҭ ареволиуционерцәеи дахьрыдҳәалаз иахырҟьаны Кавказҟа дахыргоит. 1874 шықәсазы «Кавкази уа иқәынхо ажәларқәеи рыхьӡала илшаз азы» Николаи Илиа-иԥа иҭан ижәытәӡоу аԥсуа қыҭа Ҵабал иахьаҵанакуаз 463 десҭын адгьыл. Убас иҟоуп Вороноваа рыжәла Аԥсны ишықәнагалаз аҭоурых.
Ҵабал иҟоу Вороноваа ргәараҭа "Иасочка", 2017 шықәса
Ҵабалынтәи
Иури Воронов ашьхара
«Ҵабал арехеологиатә беиара атәы Вороноваа аиҳабацәагьы ирдыруан», - иҩуеит Вороноваа рҩыза апротоиереи Александр Салтыков истатиа «Аламыс ашьаҳиҭ» аҟны. Иара иазгәеиҭоит, Вороноваа рыдгьыл аҵакыраҿ иҟаз ахәаҿы (Вороноваа рхәы ҳәа иашьҭан) инханы ишыҟаз ижәытәӡоу ауахәама ахыжәжәарақәа, аҭҵаарадырратә литератураҿы «Вороновскаиа» ҳәа иарбоу. Аброуп аграфиниа Уварова (аҭауадцәа Шьербатоваа рхылҵшьҭра иатәыз аурыс ҵарауаҩ, аҭоурыхҭҵааҩы, археолог – аред.) иахьынтәылгаз еицырдыруа ҵабалтәи аныхачаԥақәа – VI-VII ашәышықәсқәа рахь иаҵанакуа ахаҳәтә релиефқәа. Урҭ Ермитаж аҟны инаган, анаҩс ареволиуциа ашьҭахь Қарҭҟа ишьҭын.
Архитектуратә хәҭа, Ҵабал
© Аԥсны Аҳәынҭқарратз музеи
Аныҳәарҭа иаԥгылоу ахәҭа,Ҵабал
© Лакоба С. З., Бӷажәба О. Хә. «Аԥсны аҭоурых: ажәытәӡатәи аамҭақәа инадыркны иахьанӡа»
Воронов ашкол данҭаз инаркны дрылахәын Баграт ибааш аҟны иаԥшьгаз арехеологиатә ԥшаарақәа. Урҭ мҩаԥысуан Аҟәа, напхгарагьы риҭон еицырдыруа аԥсуа археолог Михаил Ҭраԥшь. Археологиахь имаз абзиабара Иури иԥсҭазаара анырра ӷәӷәа анаҭон: иара иӡбоит Ленинградтәи аҳәынҭқарратә университет, археологиа афакультет аҭалара. Аха аҭагылазаашьақәа ирыхҟьаны, 1960 шықәсазы Воронов дҭалоит Мрагылараҭҵаара афакультет, амсырҭҵаара аҟәша.
Иури Николаи-иԥа Воронов
«Воронов уамак дашьҭамызт, амрагылараҭҵааратә факультет аҟны ицәырҵыз – Хефрени Џьосери (Хефрени Џьосери рпирамидақәа рҿы ишьҭоу – аред.) рыдамрақәа лабҿаба рбаразы алша, – ҳәа иҩуеит Олег Бӷажәба, Воронов изку астатиаҿы, – аҵара даналга ашьҭахь иара иаразнак Аԥсныҟа дхынҳәуеит, атуризм иазку Азеиԥшеидгылатә лабораториа аҟны, хаҭала – еицырдыруа аҭоурыхҭҵааҩы, аҭоурыхтә ҭҵаарадыррақәа ркандидат Вианор Ԥачлиа иҟны аусура далагоит, акульутра абаҟақәа рыхьчара хырхарҭас ишьҭыхны».
Баграт ибаа
Археолог Михаил Ҭраԥшь
Археологиа доминантак аҳасабала
Иури Николаи-иԥа Воронов иеихьӡарақәа рҟынтә реиҳа акрызҵазкуа ируакуп «Аԥсны археологаитә хсаала», уи аԥсуа археологцәа зегьы рзы иахьагьы ихадоу шәҟәны иаанхоит. Убасгьы Воронов дыԥхьаӡоуп ижәытәӡоу аԥсуа хылҵшьҭра – аԥсилааи, Аԥсилиеи рыҭҵаараҿы иреиҳаӡоу специалистс.
Ҵабал имҩаԥысуаз археологиатә ԥшаарақәа – Ҵабалтәи аекспедициақәа ҳәа хьӡыс ироуит.
«Иури Воронов арехеологк иаҳасабала илаз аҟыбаҩ ааԥшит Аԥсуа институт аҟны, аҵарауаҩ уадаҩрала аусура дахьалагаз, – иҩуеит Бӷажәба. – Араҟоуп иахьизыԥшыз Ҵабал иҟаз ихатә Троиа, гәыкала зымаҵ иуаз Аԥсилиа агәҭаны. Ҵабалтәи аекспедициақәа рҿы иҟаҵаз алкаақәа, ҳәарада, Аԥсны аҳәаақәа хараӡа ирҭысхьеит».
Бӷажәба ишазгәеиҭо ала, Воронов ихаҭа реиҳа ихадоу усумҭас иаликаауан идоктортә диссертациа «Восточное Причерноморье в железном веке (VIII в. до н. э. – VIII в. н. э.)». Адиссертациа ахьчара мҩаԥысит Москва, ф-сааҭк инарзынаԥшуа ицон. «Иури Воронов аҭагылазаашьа дахыҳәҳәон. Иусумҭаҿы ихадоу лкаас иҟалеит – аџьазтәии ахаҳәтәии ашәышықәсқәа рыбжьара аҳәаа алдара ахьигәаӷьыз. Уи аамышьҭахь Кавказ адагьы, уи азааигәара иҟоу аҭоурыхтә баҟақәа акыр рықәра ԥсахтәхеит. Иахьагьы аҵарауаа реиҳараҩык Воронов иаамҭарбага иадгылоит».
Аҭоурыхтә ҭҵаарадыррақәа рдоктор, Жәларбжьаратәи Аславиантә ҭҵаарадыррақәа Ракадемиа академик, апрофессор Иури Николаи-иԥа Воронов ухаҿы иузаамго аусуразы агәацԥыҳәара иман: дравторуп шәкыла аусумҭақәа, ашәҟәқәа, апублицистикатә очеркқәа, астатиақәа. Воронов – Аԥснытәи аҳәынҭқарратә университет раԥхьатәи апрофессорс дыҟан, аибашьра ашьҭахь, еиуеԥшым аамҭақәа рзы Сорбоннеи Кембриџьи алекциақәа дрыԥхьон.
Иури Воронов иҭыхымҭа
Воронов иԥшәмаԥҳәыс лгәалашәарақәа рҟынтә
Иури Воронов иԥшәмаԥҳәыс Светлана Хочолава-Воронова лыстатиа «Иара иеиӷьу ауаҩы сара дсыздыруам» ҳәа хьӡыс измоу аҟны, еиҭалҳәоит урҭ раԥхьатәи реиқшәара шыҟалаз атәы. Светланеи Иуриеи еибадырит 1974 шықәсазы, Пицунда имҩаԥысуаз аҵарауаа қәыԥшцәеи, арҿиара знапы алаку аҿари аҩбатәи рсеминар аҟны. Асеминар напхгара азиуан Алеко Гәарамиа (Аԥснытәи аҳәынҭқарратә университет аректор, афизика-математикатә ҭҵаарадыррақәа рдоктор, апрофессор – аред.), уи ихаҭыԥуаҩс дыҟан Иури Воронов.
«Ибзианы исгәалашәоит рҩыџьагьы асценаҿынтә асеминар шымҩаԥыргоз, – лыҩуеит Хочолава. – Алеко ишәын костиум бзиаӡак, уи иаҵан, илақәа реиԥш, ажәҩанԥштәы змаз акьаҿ. Иоура-иҭбаара ыҟан, дкалаӡа, дыԥшӡаӡа дгылан. Иура аԥаҵа иҿан, илаԥш ианубаалон имҩаԥысуа зегьы хшыҩзышьҭрала дшазыҟоу. Иоура дуун, америкатәи аџьынс костиум ишәын, усҟантәи аамҭазы зхыԥша дууз Фидель Кастро диеиԥшын. Асцена иқәгылаз ҩыџьа ԥшрала зынӡа еиԥшымызт, аха аҩыџьагьы аҟыбаҩ бзиа рылан, ҳәара аҭахума, уи еснагь уздызԥхьало акоуп».
Иури Воронови Светлана Хочолааи рчара
Иури Воронови, иԥҳа Тамареи, иҷкәын Николаи
Иури Воронов ихәыҷқәа Никеи Тамареи
© Иури Воронов ишәҟәы «Алашареи ахьааи» аҟнытә
Аҵарауаҩ иԥшәмаԥҳәыс лажәақәа рыла, Иури Николаи-иԥа иџьабаа ду адуп ихатә усумҭақәа рыдагьы, егьырҭ еицырдыруа аҵарауааи, археологцәеи русумҭақәа рҭыжьраҿы. Иаҳҳәап, аԥсуа археолог Михаил Ҭраԥшь иԥсҭазаара даналҵ ашьҭахь, Воронов иоуп уи иархив зегьы еилырганы аҭыжьра иаззырхиаз Ҭраԥшь «Исусмҭақәа». Убасҵәҟьагьы патуқәҵарала дазнеит ижәытәӡатәиу аԥсуа археолог Лев Николаи-иԥа Соловиов игәалашәара, уи изкны Воронов иҩуеит ашәҟәы.
Аҭҵаарадырреи аполитикеи рҟны аҵабырг ыҟазарц азы
Владислава Арӡынба: аибашьреи аҭынчреи
Воронов аҵыхәтәантәи ишықәсқәа иузаҟәымҭҳо ирыдҳәалоуп иԥсы зыҿҳәараз Аԥсны имҩаԥысуаз ауаажәларра-политикатә хҭысқәа. Урҭ ахҭысқәа ирылҵшәахеит Аԥсны жәлар Рџьынџьтәылатә еибашьра. Аибашьра алагаанӡа, 1991 шықәсазы Воронов Аԥсны Иреиҳаӡоу Асовет депутатс далхын.
«Аԥсны иҟалаз аибашьра археологиа-ҭоурых аганахьала сусура ацҵаразы исымаз агәыӷрақәа сымнахит, – ҳәа иҩуан Воронов, ишәҟәы «Сара схьаа, Аԥсны» алагалажәа аҟны. Ашәҟәы ахаҭа ҭыҵит Воронов иҭахара маҷк шагыз – 1995 шықәсазы. – Аха ус шакәугьы, арҭ ашықәсқәа рзы исоуз аԥышәеи, адыррақәеи, ҳәарада исыхәеит иуадаҩыз аамҭақәа рзы. Ауаҩытәыҩса изинқәа рыхьчаразы апарламенттә комиссиа еиҳабыс сыҟаҵара уалны исықәнаҵеит – аԥсуааи, егьырҭ Аԥсны иқәынхо ажәларқәеи, ридеологиа ашьақәыргылара – ишьаарҵәыраз Шеварднаӡе (асоветтәи, қырҭтәылатәии ауаажәларра-политикатә усзуҩы, Қырҭтәыла ахада (1995-2003) – аред.) ирежими, иара убасгьы Қырҭтәыла адгылара азҭоз аҳәаанырцәтәи амчқәеи аҿагылара рыҭараз.
Воронов изныкымкәа дрылахәын Аԥсны аибашьра аамҭазы имҩаԥысуаз аиҿцәажәарақәа. Иара убасгьы дрылахәын 1992 шықәсазы Москва имҩаԥысыз еицырдыруа «цәыббратәи аиҿцәажәарақәа», Владислав Арӡынбеи, Бори Ельцини, Едуард Шеварднаӡеи анеиқәшәоз, ргәаанагарақәа анеибырҳәоз. Иури Николаи-иԥа дахьыҟазаалакгьы – Москва, Санкт-Петербург, Нхыҵ-Кавказ, Британиа Ду, Приднестровие – Аԥсны иҟоу шыҟаҵәҟьоу аиҭаҳәаразы алшарақәа зегьы ихы иаирхәон. Иареи ажурналситцәеи аимадара бзиа рыбжьан –аинтервиуқәа риҭон, астатиақәа иҩуан, арадио ала дықәгалон.
Аԥсны раԥхьатәи ахада Владислав Арӡынба Иури Николаи-иԥа Воронов идыз амиссиа шынаигӡаз абас еиԥш ахәшьара аиҭон: «Аԥсны аибашьра аамҭазы Воронов, иуҳәар ҟалоит, ҳтәыла аинформациатә қәԥара напхгара аиҭон ҳәа, уи ақәԥараҿы ҳара ҳагьаиааит. Аинформациатә еибашьра зехьынџьара иҟан, аӷа дызхаԥаны иҟаз Аҟәагьы – уа еиҳарак баша аԥсеиқәырхара акәӡамызт иҟаз, Аԥсны атәылауаҩ иаҳаҭыр аиқәырхара акәын ихадаз».
Иури Аргәын, Сергеи Шамба, Иури Воронов, Игор Ҵнариа, Владислав Арӡынба
© Аԥсны Раԥхьатәи Ахада Игәыҳалалратә Фонд
Аԥсуа-абаза жәлар Рконгресс аҟны Иури Воронов иқәгылара
«Ҭынчрала аԥышәара»
Аибашьра анеилга ашьҭахь, Иури Воронов Аԥсны аԥыза-министр ихаҭыԥуаҩс дҟаҵан. Еиҭаҳәашьа змам, аибашьра ашьҭахьтәи иуадаҩӡаз аамҭақәа рзы иара аус иуан Аԥсны иқәынхо амилаҭқәа реидкыларазы, аибашьра ахҟьа-ԥҟьақәа лассы раԥыхразы, акырынтә иҳәахьан, иагьиҩуан аибашьраҿы аиааира агара ашьҭахь ишааиуа иуадаҩу аамҭа – «ҭынчрала аԥышәара».
Аԥсҭазааразы аԥсра ҳазцон
Воронов иполитикатә хәаԥшышьақәа дрылацәажәо, аҭоурыхҭҵааҩ Иури Анчабаӡе истатиа «Иури Воронов Аԥсны XX-тәи ашәышықәсатәи аҭоурых аконтекст аҟны» ҳәа хьӡыс измаз аҿы абас иҩуеит: «Иури Николаи-иԥа Воронов Аԥсны аԥеиԥш ибон аетнополитика аганахьала ихьыԥшымны. Убри аамҭазгьы иара иазгәеиҭон ибзианы ишеилкаалатәу Аԥсны агеографиатә ҭагылазаашьа иамоу аԥыжәарақәеи аграқәеи ртәы. Ишьақәирӷәӷәон, аӡиас Ԥсоу ала имчу, хысшьа змам аҳәаа аҟазаара шҭырхагоу, дадгылон итрадициатәыз транскавказтәи амҩадуқәа реиҭашьақәыргылара, Амшын Еиқәа иамаз аекономикатә роль архынҳәра».
1995 шықәса, цәыббра 11 рзы Иури Николаи-иԥа Воронов итаацәеи иареи ахьынхоз Аҟәатәи иҩны аҿаԥхьа дшьын. Ацәгьоура назыгӡази, уи азы адҵа ҟазҵази зусҭцәоу иахьа уажәраанӡагьы ишьақәыргылам. Арыцҳара аныҟала, шәҩыла ауааԥсыра Воронов иҭаацәаа ирзаарышьҭит адышшыларақәа зныз ателеграммақәа: урҭ нҵәара рықәымкәа аара иаҿын. Зықьҩыла Аԥсны ауааԥсыра гәалсра дула Иури Николаи-иԥа аҵыхәтәантәи имҩахь днаскьаргон. Аҵарауаҩ анышә дамадоуп Аԥснытәи аҳәынҭқарратә музеи азааигәара, иахьагьы иналукааша аҳәынҭқарратә усзуҩ дызгәалашәо уаҟа лассы-лассы ишьҭарҵоит ашәҭшьыҵәрақәа.
© Sputnik / Иури Абрамочкин
Иури Воронов иҩыза бзиа, ашәҟәыҩҩы Џьума Аҳәба, аҵарауаҩ иҭахара ашьҭахь абас иҩуеит: «Ҳажәлар рҿы ус рҳәоит: амш иацло ианалагалак – ҽаԥарак ԥхьаҟа ицеит ҳәа, ианагхалак – ҽаԥарак шьҭахьҟа ицеит ҳәа. Сҩыза Иури Николаи-иԥа Воронов сынизхәыцуа абри аасгәалашәоит. Ҳаҭҵаарадырреи ҳполитикеи данрызнеи ашьҭахь, ԥхьаҟа шьаҿа дук ҟаҵан. Сара сгәыӷуеит, иара данца ашьҭахь, шьҭахьҟа ашьаҿа ҟаҳамҵап ҳәа. Иара ииҭынхаз аҭҵаарадырратә усумҭақәеи, иаҳзынижьыз адоуҳатә мали даараӡа ирацәоуп». Иури Николаи-иԥа иҩыза Џьума Аҳәба ҳамҭас ишәҟәы анииҭоз абас аниҵахьан: «Хылҵшьҭрала Иаԥсилу изы, гәыла-ԥсыла Иаԥсилу иҟынтә» ҳәа.
Иури Николаи-иԥа Воронов дравторуп – 800 инареиҳаны аҭҵаарадырратәи апублицистикатәи статиақәа, убасгьы 30 раҟара монографиа. Иҟоуп макьана икьыԥхьым аҵарауаҩ иусумҭақәагьы.
Воронов ианашьан аорден «Ахьӡ-Аԥша» I аҩаӡара, иара убасгьы иԥсҭазаара даналҵ ашьҭахь, археологиатә ҭынха аиқәырхара аус аҿы иалагала дуқәа рзы урыстәылатәи амилаҭтә премиа «Абиԥарақәа рҭынха» ианаршьоит.
Иури Воронов инышәынҭра, Аҟәа
Амина Какалия
Аԥсуа, абаза жәлар рыхәмаргақәа рцәыргақәҵа аатит Аҟәа
Аԥсны
Аԥсны аҳәынҭқарратә музеи аҿы иаатит аԥсуа, абаза жәлар рыхәмаргақәа рцәыргақәҵа
Амилаҭтә хәмаргақәа рекспозициа аусура иалагеит Аԥсны аҳәынҭқарратә музеи аҿы, ахаша, лаҵарамза 8 рзы.
Аҳәынҭқарратә музеи Антикатәи аамҭеи Абжьаратә шәышықәсақәеи рҭоурых аҟәша аиҳабы Диана Ахԥҳа аԥсуа-абаза жәлар рыхәмаргақәа рҭоурых ҭылҵаауеижьҭеи жәаа шықәса ҵуеит. Лара имҩаԥылго акыршықәсатәи аус абзоуралоуп, амилаҭтә хәмарга аҟаҵашьа иазку акырзҵазкуа аинформациа злеиқәырхазгьы. Ахԥҳа лоуп иагьеиҿызкааз ари ацәыргақәҵа.
«Ҳаныхәыҷқәаз еиуеиԥшым ахәмаргақәа ҳрылахәмаруан, аха урҭ реиҳарак афабрика иҭнажьуа ахәмаргақәа ракәын. Амала зны-зынла сани сандуи исдырбон рнапала акьанџьа шыҟарҵоз. Исгәалашәоит, урҭ акьанџьақәа даараӡа ишысгәаԥхоз. Уи азы акәзаргьы ҟалап, ижәытәу ахәмаргақәа еидкыланы, урҭ рцәыргақәҵа аиҿкаара зысыӡбаз», -ҳәа еиҭалҳәеит Диана Ахԥҳа.
Акьанџьақәа ирызку аинформациа аизгара Диана далагеит 2001 шықәсазы. Раԥхьатәи аамҭақәа рзы иҟан 25 кьанџьа.
«Сара еилыскаауан аамҭа рацәа шҳацәцахьоу, насгьы, иаарласны амилаҭтә хәмаргақәа рҭоурыхи урҭ рыҟаҵашьеи аҭҵаара напы аҳмыркыр, хәы змаӡам адыррақәа шаҳзеизымго, ишыхьшәацәахо. Сара еидыскылеит ҳани ҳаби, хандуцәеи хабдуцәеи злахәмаруаз акьанџьақәа», - еиҭалҳәеит лара.
Диана Ахԥҳа имҩаԥылгоз аҭҵааратә усура аҳәаақәа ирҭагӡаны дырԥылон хыԥхьаӡара рацәала ауаа – 70 инаркны 96 шықәса зхыҵуаз рҟынӡа. Урҭ рҟынтә ԥыҭҩык иахьа рыдунеи рыԥсаххьеит. Лара илылшеит, амилаҭтә хәмаргақәа шыҟарҵо атәы згәалашәоз Аԥсны инхо ауаа рыԥшаара. Уи адагьы, аизгаҩ иҟалҵаз аҳәарала ақыҭауаа еигәырӷьаны, ажәытәан ишыҟарҵоз еиԥшҵәҟьа, илзырӡахит акьанџьақәа.
Диана Ахԥҳа аус луанаҵы ахәыҷқәа рзы еиҿылкааит апроектқәа ԥыҭрак, ахәмаргақәа рыҭҵаареи, реиҭашьақәаргылареи иазкны.
Акомпозициа «Аҽи аҽыуаҩи», амҽы иалхуп. Автор – Валикәа Хагәышь
Ахәмарга ӡлагара хәыҷы, аҟәынџь иалхуп
«Иԥшаан даара аинтерес зҵоу абаза жәлар рыхәмаргақәа, урҭ рыҭҵаара алҵшәақәа рыла астатиа азырхиан, 2017 шықәсазы Аҟәа еиҿкаан ацәыргақәҵа «Абаза, аԥсуа жәлар рыхәмаргақәа» ҳәа хьӡыс измаз», – ҳәа ҳаиллыркааит Диана Ахԥҳа.
Абаза хәмаргақәа. уаанӡа ашәуа ҭыԥҳацәа аласа ҟәымшәышә ахылԥақәа алырхуан
Арҭ ахылԥақәа даара еиуеиԥшымкәа ирӡахуан, дара рыла аԥсаҵла анырҩычозгьы ыҟан.
Иахьазы аколлекционер лыҭҵааратә усура иацылҵоит, адәынтәи аматериал еизылгоит, Аԥсны еиуеиԥшым араионқәа рҟынтә ахәмаргақәа рыҟаҵашьа здыруа аҟазацәа дырԥылоит, ианыхәыҷқәаз знапала ахәмаргақәа ҟазҵоз.
Аԥсуа милаҭтә хәмаргақәа аламала џьара иуԥыхьамшәо иҟалеит. Афото аҟны: Мрамза Марыхәбԥҳа иҟалҵаз акьанџьақәа
Аӡӷабцәа рыхәмаргақәа. Арҭ акьанџьақәа аԥарч иалхны иҟаҵоуп
Иаатыз ахәмаргақәа рцәыргақәҵа, аиашазы, аинтерес ду цәырнагеит Аҟәа ақалақьуааи асасцәеи рыбжьара. Ари аекспозициа аџьабаа ду шаду убаратәы иҟоуп лҳәеит ацәыргақәҵа аҭааҩ Ирина, избан акәзар «ажәытә аԥсуа, абаза хәмаргақәа ирызку аинформациа здыруа маҷны иаанхеит».
«Апроект автор даараӡа иҭабуп ҳәа ласҳәоит ажәлар рҭоурых азы абас акрызҵазкуа аинформациа ахьеидылкылаз азы. Сара сзы иџьашьатәхеит абрысҟатәи аиуеиԥшымзаара, аформа аганахьалагьы, ахәмаргақәа злырхуаз аматериалқәа раганахьалагьы. Урҭ зегьы ԥсабаратәқәан, иара убри мацарагьы усҟантәи абзазара зеиԥшраз азы иаҳәо рацәоуп. Ҳандуцәеи ҳабдуцәеи рхәыҷра аамҭа ҳагәылаԥшызшәа ҳҟалеит», – лҳәеит ацәыргақәҵа аҭааҩ.
Аԥсуа, абаза жәлар рыхәмаргақәа рцәыргақәҵа аартызаауеит лаҵарамза 10 рҟынӡа, изҭаху зегьы уи иаҭаар рылшоит.
Ақәацә хәыҷы, аԥсуаа ажәытәӡан идыргылоз аҩнқәа иреиԥшу
Ахәмаргақәа рҭоурых: Аҟәа иддырбеит аԥсуа, абаза жәларқәа рмилаҭтә кьанџьақәа
Афото аҟны: ауаргьала хәыҷқәа. Рывараҿы ишьҭоу «ахаҳәқәа» ахархәара рыман аԥсуа хәыҷқәа рмилаҭтә хәмаррақәа руак аҟны
Ахәыҷқәа рхалагьы ахәмаргақәа ҟарҵон, иаҳҳәап ауаса ацәа аарҳәны ампыл алырхуан
Аҩцара хәыҷы
Агара. Ахәмарга автор – Валикәа Сангәлиа
Амҿи абеи ирылху акьанџьа. Автор – Лиудмила Колбаиа
Ари акьанџьа аӡышәҭҩежь иалхуп – аӡы азааигәара изызҳауа ҵиаауп
Бüлент Öзбелли
Сабина Лакоба
Ԥсра зқәым архәҭа, апарад, арратә чыс: Аҟәа Аиааира ду амш шазгәарҭаз
Аиааира Амш маи 9 иазкыз аныҳәатә усмҩаԥгатәқәа хацыркын Идырым асолдаҭ ибаҟа аҿаԥхьа ашәҭшьыҵәрақәа рышьҭаҵарала. Аусмҩаԥгатә рхы аладырхәит Аԥсны ахадеи аиҳабыра ахаҭарнакцәеи
Аибашьра Ду аҿы иҭахаз ргәаладыршәарц азы арахь иааит ари амш афырхацәа хадақәагьы – аветеранцәа
Урҭ рфырхаҵара ахааназ адунеи аҭоурых ианхалоит
Аныҳәахь иааиз аӡәырҩы рхәыҷқәеи рмоҭацәеи рыцын. Афото аԥхьатәи аплан аҟны: апоет, ауаажәларратә усзуҩы Геннади Аламиа имоҭацәеи иареи
Аныҳәа иацҵан Диоскураа рыԥшаҳәаҿы Арратә парад амҩаԥгарала. Сынтәа уи иалахәын 400-ҩык рҟынӡа аруаа, дара зегьы 11 колонна рыла аԥшаҳәа иқәсит.
Аратә парад далахәын атанк иақәдыритәаз абри аӡӷаб хәыҷгьы
Афото иануп: хаҵеи ԥҳәыси – аибашьра аветеранцәа Артиух Филипп (96 шықәса), Артиух Лиубов (92 шықәса)
Афото иануп: Аџьынџьтәылатә Еибашьра Ду аветеранцәа
Ари аҽны аҟәа, Диоскураа рыԥшаҳәаҿы ахәыҷқәа даара ирацәан. Афото аҟны: арратә парад иахәаԥшуаз аӡӷаб хәыҷы
Аиааира амш – аҿатәи аиҳабыратәи абиԥарақәа еидызкыло ныҳәа дууп. Афото аҟны: аветеранцәеи урҭ рмоҭацәеи
Аиааира амш аҽны Идырым асолдаҭ ибаҟа азааигәара асолдаҭ чыс дырхион, изҭаху зегь неины аруаа рхәы агьамабара рылшон: ақашьи ачаи џьбареи
Хәыҷи-дуи Аиааира амш еидырныҳәалон, аҭынчреи агәырӷьареи нагӡара рымазарц азеиӷьшьарақәа ҟарҵон
Акциа «Ԥсра зқәым архәҭа» уажәшьҭа итрадициатәхеит. Есышықәса уи зхы алазырхәуа рхыԥхьаӡара иацлоит
Афото аҟны: акциа «Ԥсра зқәым архәҭа» алахәҩы. Шәҩык инареиҳаны ауааԥсыра аибашьраҿы иҭахаз рыуацәеи-рҭынхацәеи рфотосахьақәа кны акциа «Ԥсра зқәым архәҭа» рхы аладырхәит
Акциа «Ԥсра зқәым архәҭа» алахәцәа қәыԥшқәа
Аџьынџьтәылатә еибашьра Ду аҿы Аиааира амш 74 шықәса ахыҵра азгәарҭеит Аԥсны аҳҭнықалақь аҟны, ашьыжь Идырым асолдаҭ ибаҟа аҿаԥхьа ашәҭшьыҵәрақәа шьҭаҵан, иара убас арратә паради, «Ԥсра зқәым архәҭа» захьӡу акциеи мҩаԥыргеит.
Аҟәа иазгәарҭеит Аџьынџьтәылатә еибашьра Ду аҿы игаз Аиааира амш
Ахҭысқәа
Ари аныҳәа иҷыдоу аҵакы амоуп аибашьра аветеранцәа рзы. 2019-тәи Аиааира амш зыԥсы ҭаны иаԥылаз Аҟәатәи аветеранцәа ааҩык заҵәык роуп.
Аибашьра Ду аветеран Алықьса Шьониа, 96 шықәса
Аибашьра Ду аветеран Филипп Артиух, 96 шықәса
Аныҳәа иалахәыз аветеран Валентина Шульгина аибашьра аналага ҩажәа шықәса ракәын илхыҵуаз. Берлинынӡа днаӡеит, Аиааира даԥылеит амедицинатә маҵзура алеитенант еиҳабы ҳәа ахьӡ лыманы. Иахьа 96 шықәса дшырҭагылоугьы, Валентина Шульгина есышықәса абри аҽны Идырым асолдаҭ ибаҟахьы дааиуеит, иҭахаз аибашьцәа ргәалашәара аҳаҭыразы. Лара даараӡа ибзианы илгәалашәоит аибашьра ашықәсқәа, аҩызцәа шлырҳауаз, нас ишылцәыӡуаз…
«Сара сзы аибашьра алагеит Сталинград. Уи ҳара ианаҳга, ҳамҩа ԥхьаҟа иацаҳҵеит: Курсктәи-орловтәи архәа, Варшава, Вена, Прага, нас – Берлин», – ҳәа еиҭалҳәеит аибашьра ду аветеран.
Аибашьра анынҵәа аамышьҭахь Валентина Шульгина Иапониаҟа дцаны лмаҵура иацылҵеит, 1953 шықәсазоуп адемобилизациа анлоу, нас Аԥсныҟа нхара диасит.
«Схаҵеи сареи арахь нхара ҳәа ҳааит, иара аибашьраан амшынҵауаҩс дыҟан. Ара аҩны ҳаргылеит, ҳаԥсҭазаара зегь абра имҩасит», – ҳәа ацылҵеит лара.
Аибашьра Ду аветеран Валентина Шульгина
Аџьынџьтәылатә Еибашьра Ду аҿы иҭахаз ргәаладыршәарц абаҟахьы иааит Адунеизегьтәи аԥсуа-абаза конгресс ахаҭарнакцәагьы.
«Ари Аиааира Ду иаҵоу «акод» араҟа Аԥсны, адунеи зегь аҟнеиԥш еиуеиԥшым абиԥарақәеи, амилаҭқәеи аӡәыкны еиднакылоит. Ҳара ҳзы арахь ааира – аныҳәа азгәаҭара алахәра мацара акәӡам иаанаго, доусы иаҳуалԥшьаны иҳаԥхьаӡоит – иҭахаз рхамшҭра, иаҳзааргаз аиааиразы иҭабуп аҳәара», – лҳәеит АААК иатәу Аҳәса рхеилак анапхгаҩы Гета Арӡынԥҳа.
«Аибашьра Ду аан саб иашьцәа гәакьақәа ҩыџьа афронт ахь ицеит, аҩыџьагьы ҭахеит. Қьаазыми Мықьҭаҭи Гәлиаа. Иахьа схәыҷқәеи сареи урҭ рфотосахьақәа ҳаманы аԥшаҳәа ҳанысит», – ҳәа еиҭалҳеит акциа зхы алазырхәыз Виолетта Гәлиаԥҳа.
Аиааира амш аҽны Идырым асолдаҭ ибаҟа азааигәара асолдаҭ чыс дырхион, изҭаху зегь неины арратә хәы агьамабара рылшон: ақашьи ачаи џьбареи.
Ведат Мекер
Аԥсны ашьхараҿ имҩаԥысуаз аидысларақәа
Аџьынџьтәылатә Еибашьра Ду аҭоурых аҟынтә
Аџьынџьтәылатә Еибашьра Ду зегь реиҳа ишьаарҵәыраз аепизодқәа ирхыԥхьаӡалоуп Аԥсны ашьхахыҵырҭақәа рҿы имҩаԥысуаз аидысларақәа, аӷа Кавказ инапахьы аагара алзмыршаз. Анемец фашистцәа Аԥсны алаларазы изыԥшьаргоз аҽазышәарақәа акгьы рылымҵит.
Марыхәтәи ашьхахыҵырҭа – Аџынџьтәылатә Еибашьра Ду аҿы иҭахаз Ар Ҟаԥшь аибашьцәа ргәалашәара иазку ақьашанеи амемориалтә ӷәи
© mountain.ru
1942 шықәса аԥхынразы афашистцәа рыр Кавказ ажәылара рҽазыркит, ҭагалан азы рнапаҿы иааргахьан Ҟәыбани Нхыҵ-Кавкази рҵакырадгьылқәа реиҳарак. Аибашьра Аԥсны ашьхахыҵырҭақәа рыҟнынӡа инаӡеит. Ақалақьқәа рҿы ахыхьчаратә ргыларақәеи абомбаҽыԥхьакырҭақәеи рыргылара иалагеит. Ажәылара аанкылан, аӷа Аҟәеи, Гәдоуҭеи, Гагреи инапахьы раагара илымшеит, 1943 шықәсазы – ампыҵахалаҩцәа Кавказ иалцан. Аԥсны ашьхарақәа рҟны имҩаԥысуаз аидысларақәа ирызку аинформациа инарҭбааны иарбоуп Владимир Ԥачлиа ишәҟәы «Аԥсны Аџьынџьтәылатә Еибашьра Ду ашықәсқәа раан» ҳәа хьӡыс измоу аҟны, иара убасгьы, уи аамҭазы Аҟәа инхоз Евгени Чернышиов игәалашәарақәа ибзианы ирныԥшуеит аибашьра Аԥсны ианаҭаз анырра. Иаҳҳәап, уи имшынҵа аҟнытә ҳара иаҳдыруеит аҳаиртә жәыларақәа ирыхҟьаны ааха зауз ртәы, ашьха қыҭа Ԥсҳәы ахьчара шеиҿкааз, иара убасгьы Аҟәатәи амшын баӷәаза ишыхгылаз ахәцәа зҭаз аӷбақәа.
Кавказ ажәылара
© Кази-Магомеҭ Алиев ишәҟәы ««Едельвеис» азонаҿы»
Шьыжьы инаркны ақәа аҿыҵышәшәон. Саб арадио аҿеикит. Молотов дҿаҳа-ҿагәо алаҳәара ҟаиҵеит, афашисттә Германиа Асовет Еидгыла ишақәлаз. Ари ажәабжь ҳгәылацәа зегьы иаарылаҩит, арадиорҳәага аҿаԥхьа ауаа рацәа еизеит. Алаҳәара даҿа зныкгьы еиҭаҟарҵеит. Аиҳабацәа ргәы уазыруа ари ажәабжь иалацәажәон. Ҳарҭ ахәыҷқәа ҳакәзар, еилаҳкаауаз ҳәа акгьы ыҟамызт, аха ҳаибашьцәа ҳархыҽхәо – анемеццәа, уажәшьҭа ижәбап шәзықәҳаршәо ҳәа ҳҳәон.
Евгени Чернышиов игәалашәарақәа зну ашәҟәы аҟнытә
Афшисттә Германиа Асовет Еидгыла иақәлеит 1941 шықәса, рашәара 22 рзы шьыжьнаҵы. Уи аҽныҵәҟьа, Асовет Еидгыла Иреиҳаӡоу ахеилак арратә уалԥшьа зду зегьы азеиԥш мобилизациа рыланаҳәеит, Аԥсны зҵазкуаз Аахыҵкавказтәи арратә округгьы уахь иналаҵаны.
Аби аԥҳаи арадио ала ажәабжьқәа ирзыԥшуп, Аҟәа, 1941 шықәса
© Евгени Чернышиов
Рашәара 23, асаҭ 11 рзеиԥш Гагратәи араион иаанацҳауан: амобилизациа иаҵанакуа атәылауаа зегьы, ааԥхьашәҟәқәа рыҭоуп, урҭ Аҟәаҟа ргаразы амашьынақәа хиоуп ҳәа. Рашәара 27 рзы Гагра араион аҿы амобилизациатә план нагӡан. Аԥсны егьырҭ араионқәа рҿгьы амобилизациа убас еиҿкааны имҩаԥган.
Арратә санатори, Аҟәа, 1941 шықәса
© meshok.net
Ԥхынгәы 4 инаркны 19 рҟынӡа, Аԥснытәи авоенкоматқәа рахь 5974-ҩык ауааԥсыра арзаҳалқәа аларҵеит афронт ахь ацаразы, урҭ рхыԥхьаӡараҿы иҟан аҭыԥҳацәагьы. Иааизакны Аџьынџьтәылатә Еибашьра Ду аҿы, Асовет ари арра-мшынтә флоти ирылахәны еибашьуан 55,5 нызқьҩык Аԥсны иалҵыз ауааԥсыра. Урҭ рыҟнытә 17430-ҩык рыҩныҟақәа рахь изыхнымҳәит. 22-ҩык иранашьан аҳаҭыртә хьӡы «Асовет Еидгыла Афырхаҵа» ҳәа.
1941 шықәса, жьҭаара 1 инаркны Аԥсны ақалақьқәеи араионқәеи зегьы рыҟны, 16 инаркны 50 шықәсанӡа зхыҵуа ахацәа зегьы рус иаҟәымҭхкәа арратә ус дырҵара иалагоит.
Аԥсны агәабзиарахьчара аусбарҭақәеи Аџьар Ҟаԥшьи амедицина аусзуҩцәа разыҟаҵара рҽазыркит: асанитартә инструкторцәеи амедиаҳәшьцәеи азыҟарҵон.
Анхамҩатә усбарҭақәа рҟны афатә-ажәтә аиуразы абӷьыцқәа ршара иалагеит. Урҭ рыла ауаҩы иоур илшон ача, ашьақар, аџьыкахыш, уҳәа уб. егь. Зегь реиҳа ихадаз ача акәын. Аус зуаз ирырҭон 800 грамм, арра маҵура иахысуаз – 600, аҩнԥҳәыс – 500, ахәыҷы – 400. Ачатәы бӷьыцқәа рыдкылара иалкааны дәқьанк иадырҵон, уи аҟны акрызҭиуаз аԥҳәыс иахьатәи амш иақәшәоз акупон абӷьыц иамҷҷааны лаҳасабырбазы инлыжьуан.
Аҟәа иаларыжьыз анемц рҭҟәацгақәа руак, Аԥснытәи Аҳәынҭқарратә Музеи аекспозициа ахәҭак
Арепродуктор ала ақалақь иалыҩуан аҵыхәтәантәи ажәабжьқәа. Ажәлар еизаны уи иазыӡырҩуан. Ауааԥсыра ргәы иаанагон, иаарласны анемец ир ҵҟьа-шәҟьа иқәҵахоит ҳәа, аха раԥхьатәи ажәабжьқәа инадыркны еилыркааит уи ус ишымариамхоз. Афашистцәа арҭҟәацгақәа ҳалажьра иалагоит, ҳақалақьқәа рнапахьы иааргар рҭахуп.
Афашисттә Германиа аиҳабыра Кавказ аҵакырадгьылқәа ржәыларазы аплан рымаӡамызт. Аха урҭ ргәы ишҭаз еиԥш иаарласны Асовет Еидгыла рнапаҿы ианырзаамга, Кавказҟа рхы дырхеит.
1941-1945 шықәсқәа рызтәи аибашьра ахсаала
© Евгени Чернышиов ишәҟәы «Аԥсны 30-40-тәи ашықәсқәа рзы. Анемецтә авиациа Аҟәа арҭҟәацгақәа аларыжьуеит» аҟнытә.
Ақалақь аҿы ахҵәацәа рацәахеит. Урҭ рыҟнытә ԥыҭҩык ишрылшоз ала анхара-анҵыра иалагон, егьырҭ – рымҩа иацҵо мрагыларахь ицон. Ирацәаҩын арҭҟаҵгақәа ирыхҟьаны зегьы зцәыӡыз – рҭаацәарақәа, рыҩнқәа.
1941 шықәса, абҵарамзазы Гәдоуҭатәи аҳабла Бамбора аҳаирбаӷәаза аргылара иалагоит. Хара имгакәа араҟа ҭыԥс ирзылырхит аҳаирплан ласқәа. Урҭ хықәкыс ирыман аԥырыҩцәа-аԥшыхәҩыцәа рыҟнытә ажәҩан ахьчара.
Аԥырҩы-ажәылаҩ Кьаазым Хәаҭхәаҭ-иԥа Агрба ифотосахьеи, ианашьаз аҳаҭыртә бӷьыци, Аԥсны Аҳәынҭқарратә Музеи аекспозициа ахәҭа
1942 шықәсазы аҳаирплан «Иункерс-88» хҩык анемец ԥырҩцәа-аԥшыхәҩцәа зықәҭәаз, еиуеиԥшым аҭагылазаашьақәа ирыхҟьаны Гәдоуҭатәи араион аҟны итәар акәхеит. Ибналаз аԥырҩцәа хәымш ирышьҭан, аҵыхәтәан ирыԥшааит, иагьырытҟәеит. Анаҩс, аибашьра цонаҵы, аӷа Аԥсныҟа иааишьҭуан адиверсиатә гәыԥқәа, урҭ реиҳараҩык мраҭашәараҟа ицаз аурыс емигрантцәа ракәын.
Анемец ҳаирпланқәа «Иункерс-88»
© luftwaffephotos.com
Асовет Еидгыла аиҳабыра агәаанагара рыман, анемеццәа мшынла Кавказ иажәлоит ҳәа, убри азгьы амшынтә-десант азырҟаҵарҵеит. Аха анемец ир шьаҟарла Кавказ иақәлеит. Аӷа игәҭакқәа еилкаахеит 1942 шықәса, рашәарамза анҵәамҭазы. Уи нахыс Ихадоу Кавказтәи ашьхеибаркыра акаҵәарақәа рыхьчараз аусмҩаԥгатәқәа ирылаган.
1942 шықәса, нанҳәамзазы Клыхәратәи ашьахыҵырҭа рыхьчон актәии, аҩбатәии ахысратә ротақәа, аминаршәгатә ҟәыра, ҩ-сапиор ҟәшак – иааизакны 218-ҩык ауааԥсыра, бџьарла иуԥхьаӡозар – 189 аурысшәақьқәа, 14 автомат, амина аршәгақәа 4, аӡы аҵаҟа ихысуа абџьарқәа 8. Ашьха ҩадахьалатәи албаараҿы ихадоу амҩа азырхиаратә усқәа заҵәык ракәын имҩаԥгаз.
Еиҿкаан абарҭ аҭыԥқәа рыхьчара: ашьхахыҵырҭақәа – Клыхәра, Хьымца, Цагаркар, Чамашьха, Доу; ашьхақәа – Аӷәра, Ахцәырҩа, Быгьырцҳа, Дхзышра; ақыҭақәа – Чхалта, Захаровка. Иааизакны ахьчаратә операциа иалахәын 1890-ҩык ауаа, аурысшәақьқәа 1263, аӡы аҵаҟа ихысуа абџьарқәа 69, апулемиотқәа 14, аминаршәгақәа 35, автоматқәа 79, атанк аҽацәыхьчаратә бџьарқәа 20. Ус шакәызгьы, ахьчарада инхеит ашьхахыҵхырҭақәа Санчареи, Дамхәырци, иара убасгьы акырзҵазкуаз ашьхахыҵырҭатә мҩақәа, Нхыҵ-Кавказынтәи Аԥсныҟа иаауаз.
Нанҳәамза аҽеиҩшамҭаз анемец ар иаԥшьанагоит Пиатигорски, Моздоки, Тҟәаԥси ржәылара. Уи аамҭа инақәыршәаны иажәлеит Ихадоу Кавказтәи ашьхеибаркыра ахыҵырҭақәа. Кавказ анапаҿы аагаразы аоперациа афашисттә Германиа аиҳабыра хьыӡ ҷыдас иарҭеит «Едельвеис».
Асқьалахьы аӷбақәа кыдгыло иалагеит. Урҭ ирҭыҵуаан ахәыҷқәа рааӡарҭақәа рыҟнытә иаашьҭыз ахәыҷқәеи, ааха ӷәӷәа змаз аибашьцәеи. Урҭ зегьы адәыӷба авокзал ахь иргон, уаантәи – иарбаз аҭыԥқәа рахь.
Аӷа гәҭакыс иман Санчартәи, Клыхәратәи, Марыхәтәи ашьхахыҵырҭақәа дырхысны Аҟәеи, Гагреи, Гәдоуҭеи инапаҿы раагара. 1942 шықәса, нанҳәамзазы анемец ашьхахысратә дивизиа «Едельвеис» ашьхахыҵырҭақәа Клыхәреи Наҳари рнапаҿы иааргеит. Анемеццәа, ашьхаратә мҩахәасҭақәа ирныланы, асовет солдаҭцәа рыхьчаратә ргыларақәа ирывсны, ртыл ала инеиуеит. Аҭоурых излаҳәо ала, амҩақәа рыԥшааразы, анемеццәа ауасақәа раԥхьа иргыланы инарцон – арҭ аҭыԥқәа ибзианы издыруаз арахә, уадаҩрада амҩа рыԥшаауан.
Нанҳәа 15 инаркны 19 рҟынӡа ашьхахыҵырҭақәа Клыхәреи Наҳари рҿы имҩаԥысуаз аидысларақәа рҟны асовет арр иацәыӡит 239-ҩык аибашьцәа, 34-ҩык ахәра роуит, хҩык – хабарда ибжьаӡит. Ус шакәызгьы, анемццәа ражәылара аанкылан, аидысларақәа ишырҿыц иаҿын.
Вермахт ашьха шәарахҭҵааҩцәа Кавказ ашьхарақәа рҿы
© photochronograph.ru
Ажәҩан аҟнытә илеиуаз аԥҽыхақәа рҽырцәырыхьчарц азы, адәахьынтә ԥыҭҩык ауаа гәыҭҟьа-ԥсыҭҟьаха ҳаҩны иааҩнаххит. Аԥенџьыр аҟнытә даҳбон ҭакәажәык, лкьатеиқәа иҭыҵы, лымгәа иадырӷәӷәаланы ишылкыз. Ҳазегьы уи ҳлыхәаԥшуан, аха ҳлыцхраартә алшара ҳамамызт.
1942 шықәса, нанҳәа 15 рзы анемццәа раԥхьаӡа акәны ҳаир бџьарла Аҟәа иалахысит. Аӷбеи, абаржеи, аканџьеи ӡаадырҟәрылеит. Иҟан иҭахазгьы ихәызгьы. Уи нахыс анемеццәа лассы-лассы Аԥсны ақалақьқәеи ақыҭарақәеи ирылахысуан.
Аҟәа алахысра ахҟьа-ԥҟьақәа
© Анзор Агәмаа иархив
Нанҳәа 25 рзы анемеццәа иаԥшьыргеит Санчартәи ашьхахыҵырҭаҿгьы ажәылара. Урҭ ирылшеит аиланхарҭа хәыҷы Санчара (ақыҭа Псхәы аҵкараҿ иҟоу). Ақыҭауаа ршәақьқәа рыманы аӷа иҿагылеит, аха аиааира рзымгеит: абжаҩык бналеит, инхаз рабџьар рымхын.
Сашьа Мартыни сареи, иара убасгьы ҳгәылацәа П. Захарови, П. Семененкои ҳаарыԥхьеит ақытсовет ахь. Уаҟа абџьар акра зылшоз зегь еизеит. Ақыҭа аиҳабыра дҵас иҳарҭеит, Ар Ҟаԥшь аиаанӡа анемец еибашьцәа рынкылара. Шәақьк ҩыџьа аибашьцәа ирыздырхон, 15 патрон нацҵаны.
Убарҭ аамҭақәа рзы Ԥсҳәы ақыҭа инхоз игәалашәарақәа, А. Бобров ишҟәы «Ԥсҳәы амаӡақәа» ианылаз
Анемеццәа ибзиаӡаны ирдыруан Аԥснытәи ашьхақәа рҿы иалдоу амҩахәасҭақәеи, ашьахыҵырҭақәеи. Аибашьра алагаанӡа, аԥсшьаҩцәа раҳасабала акырынтә Аԥсны иаҭаахьан, аратәи аҭыԥқәа ҭырҵаахьан. Убас, Ԥсҳәы инхоз Александра Шьепкина сасра длызнеит анемец ар аобер-леитенант, ашоколад ҳамҭас илиҭеит: «Ҵыԥх шәқыҭаҿы ҳаныҟаз акартош хааӡа иахьаҳҿашәҵаз азы» ҳәа лаҳәаны.
Аибашьраҿы ахархәара змаз амаҭәахәқәа, Аԥсны Аҳәынҭқарратә Музеи аекспозициа ахәҭа
Жьҭаарамза аҽеиҩшамҭаз Ихадоу Кавказтәи ашьхеибаркыра акаҵәарақәа рҿы асду леиуеит: уи аҵаулара ҩ-метрак инаӡон. Аибашьра амҩаԥгара залшомызт.
Ашьхахыҵырҭақәа рахь афатә-ажәтәи абџьари рнагара. Афотосахьаҿы: аҽқәа рчаландар амҩаԥгаҩцәа – В. Смыр, В. Церекиӡе, Б. Ториунов, афото С. Короткова, 1942 шықәса
© climbing.ru
1943 шықәса, ажьырныҳәамза азбжаразы афашисттә Германиа аиҳабыра ирыӡбеит, анемец еибашьцәа Ихадоу Кавказтәи ашьхеибаркыра акаҵәарақәа рыҟнытә ралгара: ишәон, Сталинградтәи аибашьра ду аҟны иаҵахар, урҭ амацәаз иҭакны инхар ҳәа. Афронт еиҳа-еиҳа Аԥсны иацәыхарахон.
Асовет Еидгыла зегьы азы Кавказтәи ахырхарҭаҿы аиааира агара, ҳәарада, аполитикатә, арра-стратегиатә ҵак ду аман. Анемеццәа Кавказ рнапаҿы аагареи, анаҩс – Мрагылара Ааигәеи Абжьаратәи Мрагылареи рахь анеиразы ирымаз агәҭакқәа ԥыххаа ишьҭаҵан. Еиқәырхан анефт ахьыҵырхуаз ақалақьқәа – Грозныи, Бақәа, убасгьы Амшынеиқәатә флот. Асовет еибашьцәа ирылшеит Каспиатәи амшын ала Иранҟеи, Персиатәи аӡыбжьахалеи рахь ицоз амҩақәа раркра.
«Асовет Еидгыла Афырхаҵа» ҳәа аҳаҭыр ҳьӡы рыхҵоуп: Арутиун Чакриан, Нои Адамиа, Ражьден Барцыц, Николаи Ходосов, Николаи Бериа, Владимир Очаленко, Георги Дермановски, Мигран Бастанджиа, Михаил Сахненко, Давид Таваӡе, Витали Попков, Владимир Ҳаразиа, Борис Гарин, Ерванд Гараниан, Николаи Редькин, Иван Зубков, Варлаим Габлиа, Иасон Кәакәасқьыр, Мелитон Кантариа, Арутиун Мелетиан, Иарослав Иосселиани, Константин Гонтарь.
Аорден Ахьӡ-Аԥша («Асовет Еидгыла Афырхаҵа» иаҟараны иԥхьаӡоу) ранашьан Иван Уанаҿа, Иродион Ҵулаиа, Арут Шушаниан
© Атекст автор - Асҭанда Арӡынԥҳа, аредактор – Ольга Солдатенкова, абильд-редактор – Наала Аҩӡԥҳа, аредактор хада – Амина Лазԥҳа
Астатиаҿы ахархәара амоуп В.М. Ԥачлиа ишәҟәы «Аԥсны Аџьынџьтәылатә Еибашьра Ду ашықәсқәа раан».
Баграт Шьынқәба Ахаҭарақәа
Ажәлар рыбзиабара иалнахыз: Баграт Шьынқәба изкны
© Баграт Шьынқәба имузеи архив аҟынтә
Ахаҭарақәа
Анхацәа рҭааҵәара иалҵыз аҷкәын, зқыҭа гәакьа иазкны ажәеинраалақәа зыҩуаз, аԥҵамҭа дуқәа иравтору иналукааша шәҟәыҩҩхеит. Баграт Шьынқәба ииашаҵәҟьаны ауаа деицырдыруа дҟалеит, еицырдыруаз ауаагьы ҩызцәас иман, аха ус шакәызгьы иажәа зегьы ргәаҵанӡа инеиуан, инеиуеит иахьагьы – жәлар рпоет ишихәҭоу еиԥшҵәҟьа.
Баграт Шьынқәба диит 1917 шықәса, лаҵарамза 12 рзы, аԥсуа қыҭа Ҷлоу, Лаганиахә аҳаблаҟны. Апоет иабду Жьажьа, XIX ашәышықәсазы аԥсуаа Ҭырқәтәылаҟа ихҵәаны ианахыргоз, Аԥсны инхақәаз дыруаӡәкын. Иҭаацәареи иареи рыԥсадгьылаҿ анхара рылшеит, анаҩсгьы, ибзоурала иуацәа аӡәырҩы Ҭырқәтәылантәи Аԥсныҟа ирхынҳәын.
Ахәыҷреи ақәыԥшреи
Баграт Уасил-иԥа даныхәыҷыз, маӡала аӡы дӡаахын: абрыла ианду лашьа гәакьа апап Бахәа Какалиа аӡы дӡааихит (Асовет мчра ашықәсқәа раан, ари аҩыза аусмҩаԥгатәқәа ауахәамақәа рыҟны маӡала акәын ишымҩаԥыргоз – аред.).
Апап Бахәа Какалиа, Баграт Шьынқәба аӡы дӡаазхыз
Баграт раԥхьа аҵара иҵон Ҷлоутәи ашкол аҿы, анаҩс быжьклассктәи Џьгьардатәи ашкол аҟны. 14 шықәса анихыҵуаз дҭалоит Аҟәатәи арҵаҩратә техникум, уаҟа аҵара лҵон иаҳәшьеиҳабгьы: рани раби ирыӡбеит, аҩыџьагьы ҵараиурҭак еицҭазар еиҳа ирзыманшәалахап ҳәа. Атехникум аҿы, апоет имоҭа Леуан Миқаа иажәақәа рыла, раԥхьатәи амузыка аурок аҟны, Шьынқәба амузыкатә ҟыбаҩ ҷыда шилаз гәарҭеит.
«Уаҟа еицырдыруа аскрипкарҳәаҩыс дҟалоит ҳәа агәра ганы иҟан, аскрипкагьы ирҭеит, – ҳәа еиҭеиҳәоит Миқаа. – Аха дахьынхоз азеиԥшнхырҭа аҟны ицынхоз аҷкәынцәа аскрипка ԥырҽит, иара уи дацәыԥхашьаны аскрипка арҳәара аурокқәа рахь аныҟәара даҟәыҵит. Сабду лафны иҳәалон, искрипка усҟан иԥырымҽызҭгьы, еицырдыруа аскрипкарҳәаҩыс дҟалар ауан ҳәа».
Ари афотосахьаҿы итәоу: Баграт Шьынқәба иан, Џьарымхан Адлеиԥҳа
Баграт иани иаҳәшьцәеи дрыцны, Ҷлоу, 1932 шықәса
Баграт Шьынқәба дмузыкантымхеит, аха амузыкахь имаз абзиабара иԥсҭазаара зегьы иагәылганы иааигон, ихаҭа иаирҳәон жәлар рмузыкатә арҳәага – аԥхьарца. Уантәи ауп иахьаауагьы, иажәеинраалқәа ирыҵоу амелодиа. Баграт Шьынқәба иҩнаҭа еснагь ирыман амузыка арҳәагақәа, бзиа ибон аклассикатә музыка, жәлар рашәақәа. Ҷыдала бзиа ибон аопера, уигьы уамашәа иубаратәы иҟам, избан акәзар, Миқаа иажәақәа рыла «аԥсуа традициатә ԥсҭазаареи, ахдырреи – опероуп». Амоҭа убасгьы игәалашәоит, Баграт Уасил-иԥа дшахаану иналукааша аопертә шәаҳәаҩы Хьыбла Гьерзмаа лыеҵәахә ацәырҵра, уи илылоу абаҩхатәра иҳаракны ахә ишьон. Иареи лареи еиқәшәахьан, ашәҟәқәагьы ҳамҭас илиҭахьан.
Баграт Шьынқәбеи иаҳәшьцәа Ҭамареи Дусеи, Аҟәа, 1931 шықәса
Амузыкоуп изыдҳәалазгьы Баграт қәыԥш иԥсҭазаараҿы акрызҵазкуаз ахҭыс аҟалара. Қырҭтәыла аҭҵаарадыррақәа ракадемиа аиҳабы ихаҭыԥуаҩ Симон Николаи-иԥа Џьанашьиа Аҟәа даныҟаз ҽнак зны, амузыка аԥҵаҩы Иван Лакрба – ашәҟәыҩҩы Миха Лакрба иашьа – ачамгәыр аҟны изаирҳәеит апоет қәыԥш Баграт Шьынқәба иажәеинраала «Амҳаџьырцәа ргарашәа» ала иаԥҵаз ашәак. Уи ашәа академик даараӡа игәаԥхеит, ашәа атекст зныз ақьаад аҟынгьы абас ианиҵеит: «Ашәа даараӡа ибзиоуп, иаҭахқәо иреиуоуп, ҳәарада, иҳәалатәуп».
«Ишыҟаҵәҟьоу иуҳәозар, Асовет Еидгыла ауаа дуқәа руаӡәк иҟынтә апоет қәыԥш иоуит карт-бланш, – еиҭеиҳәоит Леуан Миқаа, – Џьанашьиа убарҭ ажәеинраалақәа ибзианы иахьидикылаз сабду амҩа изаанартит: убри аамҭа инаркны, анаҩсгьы, Симон Николаи-иԥа Џьанашьиа ахылаԥшра ииҭон».
Баграт (арымарахьӡа игылоу) аҵара ахьиҵоз Џьгьардатәи ашкол. Агәҭаны дгылоуп рырҵаҩы – Владимир Маан, 1930 шықәса
Баграт Шьынқәба (ҵаҟатәи арад, арымарахьӡа), Џьгьардатәи абжьаратә школ, 4-тәи акласс аҵаҩы, 1930 шықәса, ԥхынҷкәын 1
Раԥхьатәи ишкол, ақыҭа Ҷлоу
Агәҭахьала итәоуп Алықьса Ҷоҷуеи Дырмит Гәлиеи, арыӷьарахьала дтәоуп (апалта ахәда-ҭбаа зшәу) Ҭамара Маршьанԥҳа лаб (Баграт иабхәа) Константин Маршьан, 1920-тәи ашықәсқәа
Семион Липкин, Васили Гроссман, Баграт Шьынқәба, 1966 шықәса
«Раԥхьатәи ашәақәа»
Баграт Шьынқәба раԥхьатәи иажәеинраалақәа акьыԥхь рбоит 1935 шықәсазы: апоет қәыԥш 18 шықәса заҵәык роуп ихыҵуа, аха ажәеинраалақәа рыҩра далагеижьҭеи хәыҷык ҵуеит. Иҩуеит ихаҭа, еиҭеигоит аклассик дуцәа. Афилологиатә наукақәа рдоктор Валентин Кәаӷәаниа иажәақәа рыла, еицырдыруа алитератураҭҵааратә тезис – апоезиа аиҭагара ауӡом ҳәа зҳәо, Шьынқәба дықәныҟәомызт. Убас, 17 шықәса зхыҵуаз аҷкәын, ишьахәны аԥсшәахь еиҭеигоит Пушкин иажәеинраала «Ашәҭ». Анаҩс, иара еиҭеигон Гиоте, Геине, Баирон уҳәа убас егьырҭгьы апоет дуқәа раԥҵамҭақәа (ателеканал «Абаза» аинтервиу аҟнытә - аред.).
Баграт Шьынқәба раԥхьатәи иажәеинраалақәа реизга, 1938 шықәса
Баграт Шьынқәбеи аԥсуа шәҟәыҩҩцәеи, 2000-тәи ашықәсқәа
Ашәҟәыҩҩы Даур Наҷҟьебиа иажәақәа рыла, Баграт Шьынқәба илан апоезиатә ҟазара дуӡӡа: «Ирҿиараҿы инарҵауланы иааирԥшит аԥсуа бызшәа иаҵоу аԥшӡареи, ашьҭыбжьқәа рбеиареи. Иара иажәеинраалақәа рҿы ажәа лыԥшаахла дазышәаҳәеит иԥсадгьыл Аԥсны адоуҳа, ижәлар рдоуҳа, игәы-иԥсы рҿынтә иаауаз ашәала».
Шьынқәба илитературатә баҩхатәра аамҭа цацыԥхьаӡа иаҳа-иаҳа еизҳауан, аҽарҭбаауан. Ажәеинраалақәа рыдагьы иҩуа далагоит абалладақәа, апоемақәа, жәлар рфырхаҵа Кьахь Ҳаџьараҭ изку иажәеинраалоу ироман «Ахра ашәа» акәзар, аԥсуа ԥхьаҩцәа даара ргәы иақәшәеит, иахьанӡагьы бзиа еицырбо арҿиамҭақәа ируакуп, акртикцәагьы ари ароман бзианы ирыдыркылеит. Абри арҿиамҭоуп шьаҭас иаиуз 1975 шықәсазы Довженко ихьӡ зху акиностудиа иҭнажьыз асахьаркыратә фильм «Хҭырԥа шкәакәа».
Уи ахра ахьыҵәцара гарас измаз,
Уи афырҭын-анаатә згара арҵысуаз,
Гарашәас измаӡаз арҩаш абжьы,
Шарԥыеҵәа зҿалашоз есшьыжьы,
Абас ахра иалиааз ахреиԥш дыӷәӷәоуп,
Мчы дазынкылом, гәыла дыџьбароуп!
(Ароман «Ахра ашәа» аҟынтә ацыԥҵәаха)
Заур Налоев, Шәарах Ԥачлиа, Баграт Шьынқәба, Нальчик
Дырмит Гәлиеи Баграт Шьынқәбеи, 1950-тәи ашықәсқәа
Аԥсны Аџьынџьтәылатә еибашьра ашьҭахь иҭыхыз раԥхьатәи афотосахьа: Виачеслав Илиумжинов, Баграт Шьынқәба , Давид Кугультинов, Баграт имоҭа Леуан Миқаа, Нальчик
Баграт Шьынқәба 80 шықәса ихыҵра, Виолетта Маанԥҳаи иареи рыкәашара
Ихадоу ароман
Шьынқәба апрозахь акыр ихьшәаны диасит уҳәар ауеит, 60-тәи ашықәсқәа раан. Ашәҟәыҩҩы акрызҵазкуа ипрозатә ҩымҭақәа ирхыԥхьаӡалатәуп иавтобиографиатә роман «Ахаҳә еиҩса». Ароман иаанарԥшуа ахҭысқәа мҩаԥысуеит XX-тәи ашәышықәса раԥхьатәи ажәашықәсақәа раан, фырхаҵа хадас далоуп арԥыс хәыҷы Лаган. Ашәҟәыҩҩы иааирԥшуеит ибзиаӡаны иидыруа аҭыԥқәа, ибзианы дызхаану аамҭа, аха иара убри аамҭазы дзызгәакьоу иԥсадгьыл аҭоурыхи ԥхьаҟатәи аԥеиԥши дрызхьаԥшуеит.
Баграт Шьынқәба ихадоу ипрозатә ҩымҭаны иҟалеит хы-хәҭак рыла ишьақәгылоу аҭоурыхтә-философиатә роман «Ацынҵәарах». Адунеи абызшәақәа жәпакы рахь еиҭагоу (ҩынҩажәа бызшәа раҟара – аред.) ари ароман раԥхьаӡа акәны ажурнал «Алашара» аҟны икьыԥхьын 1974 шықәсазы.
Баграт 20 шықәса ихыҵуеит, Максим Горки ихьӡ зху Аҟәатәи апединститут астудент, 1937 шықәса
Баграт Шьынқәба, Шьалуа Инал-иԥа, Москва, 70-тәи ашықәсқәа
Ароман афырхаҵа хада Заурҟан Золак иоуп ицынҵәараху – адунеи зышьҭа анырхыз аубых жәлар аҵыхәтәантәи рхаҭарнак. Шьынқәба ироман аҟны жәларык рытрагедиа ду ааирԥшуеит, Кавказ аҭоурых иадҳәалоу акрызҵазкуа азҵаарақәа шьҭихуеит.
Ашәҟәыҩҩы иҷкәын Бенур Шьынқәба ишигәалашәо ала, иаб абри ароман изырҩыз амзызқәа ҩба-хԥа ыҟан: «Акы, аԥсуа жәлар 30-тәи ашықәсқәа раан изықәдыршәаз, геноцидуп ҳәа ззуҳәаша ахлымӡаахқәа роуп – усҟан аинтеллигенциа зегь хыршьааит, аԥсуа школқәа адыркуан, аԥсышәала ацәажәара азин ыҟамызт, аҵара мчыла ақырҭшәахь ииаган, Аԥсны иҭацәыз адгьылқәа рҿы ақырҭқәа ааганы индырхон. Ҩбагьы, ажәлар маҷқәа рытрагедиа ааирԥшыр иҭахын – ачеченцәа, аингушцәа, аҟабардаа, адыгаа, абалкарцәа – урҭ зегьы Кавказтәи аибашьра ашьҭахь рџьынџьдгьыл аҿы анхара азин рымырхит» (ателеканал «Абаза» иаиҭаз аинтервиу аҟынтә - аред.).
2017 шықәсазы Баграт Шьынқәба диижьҭеи шәышықәса аҵра азгәаҭараан ароман «Ацынҵәарах» иаԥхьеит еиуеиԥшым абызшәақәа рыла, ахы инаркны аҵыхәанӡа, адунеи атәылақәа жәпакы рҟны – Аԥсуа телехәаԥшра имҩаԥнагаз апроект «Ацынҵәарах. Аԥхьара» аҳәаақәа ирҭагӡаны.
Асовет Еидгыла Жәлар рдепутатцәа: Владислав Арӡынба, Алықьса Гогәуа, Баграт Шьынқәба, Руслан Аршба
Асовет Еидгыла Жәлар рартист Шәарах Ԥачлиеи Баграт Шьынқәбеи, 1990-тәи ашықәсқә
Апоезиеи алитературеи Шьынқәба иԥсҭазаараҿы ихадоу аҭыԥ шааныркылозгьы, иара ибаҩхатәра ахьааԥшыз уа мацара акәӡам. Избанзар иԥсҭазаара зегь зызкыз – иԥсадгьыл Аԥсны амаҵ аура акәын. Иара анырра ду иман атәыла ауаажәларратә, аполитикатә ԥсҭазаараҿы.
Баграт Уасил-иԥа Шьынқәба еицырдыруа «Ахҩык рысалам шәҟәы» авторцәа дыруаӡәкуп. Ари ашәҟәы шьҭын 1947 шықәсазы Асовет Еидгыла аиҳабырахь. Аҵарауаа Гьаргь Ӡиӡариеи Константин Шьаҟрыли (абызшәадырҩы, иналукааша аԥсуа культура аусзуҩ – аред.) иареи еиқәдыршәаз ашәҟәаҿы ианырҵеит аԥсуа жәлар ркыдцалара ишаҿу, Аԥсны «ақырҭуатәра» ҩ-напыкала ишымҩаԥысуа, абас иҟоу аҭагылазаашьаҿы аԥсуа милаҭ ҿиашьа шамам.
«Убас ала икыдырцало иалагеит, издыруаз ауаа амҩан ианрықәшәозгьы, ирымбошәа ҟаҵаны ирывсуан, аԥсшәаҳәара рықәымшәарц азы мацара, ауаа шәон, ирацәажәаӡомызт, рааигәара инеиӡомызт», – ҳәа игәалаиршәоит апоет имаоҭа Леуан Миқаа. – Анцәа иџьшоуп, 30-тәи ашықәсқәа раан абри ашәҟәы ахьырмыҩыз, акәымзар рыԥсы ҭаны иаанхомызт (30-тәи ашықәсқәа раан Асовет Еидгылаҿы арепрессиақәа мҩаԥысуан, урҭ ирылаӡит жәанызқьҩыла хара здымыз ауаа – аред.). Аамҭа ԥыҭк ааҵхьаны Баграт Уасил-иԥа асалам шәҟәы амшала усҟан дара рганахьала ихацыркыз аус дахәаԥшыртә иҟалеит: уи аҵыхәтәанынӡа инаргазҭгьы, хымԥада, ахы наргәыдҵаны иршьуан».
1947 шықәсазтәи «Ахҩык рысалам шәҟәы» авторцәа: Баграт Шьынқәба, Константин Шьаҟрыл, Гьаргь Ӡиӡариа, 1980-тәи ашықәсқәа
Аҳәынҭқарратә маҵзураҿы
1954 шықәсазы Баграт Уасил-иԥа Шьынқәба Аԥсны Ашәҟәыҩҩцәа реидгыла дахагылеит, 1958 шықәсазы – Аԥснытәи АССР Иреиҳаӡоу Асовет апрезидиум ахантәаҩыс дҟалеит, абри амаҵураҿы дагьаанхеит 1979 шықәсанӡа, даҽакала иаҳҳәозар – ҩажәа шықәса инеиԥынкыланы атәыла аиҳабыраҿы дыҟан. Иара ихааноуп Аԥсны ианымҩаԥыс акрызҵазкуаз аҵара ареформа: иавтономтәыз асовет республикаҿы аҵаҩцәа раԥхьаӡа акәны азин роуит 4-тәи акласс аҟынӡа рхатәы бызшәала аҵараҵаразы.
«Аус дуӡӡа ҟаҵан, избан акәзар аԥсшәахь еиҭагатәын амаҭәарқәа, арҵага шәҟәқәа аԥсышәала еиқәыршәатәын, нас урҭ апробациа рзутәын, ари зегь ус имариамызт», – ҳәа еиҭеиҳәоит Леуан Миқаа.
Баграт Шьынқәба, Аԥснытәи АССР Иреиҳаӡоу Асовет апрезидиум ахантәаҩы, 1958-79 шықәсқәа
Баграт Шьынқәбеи Пола Гарби – ароман «Ацынҵәарах» англыз бызшәахьы еиҭазгаз, 1980-тәи ашықәсқәа
Аҭҵаарадырратә сессиа. Астол иахатәоуп: Гьаргь Ӡиӡариа, Баграт Шьынқәба, Шьалуа Инал-иԥа, арымарахьала – Баграт имоҭа Гәында Миқааԥҳа, 1980-тәи ашықәсқәа
Аиҳабыратә маҵура ду дахагыланаҵ асовет ҭҵаарадырраҿы зажәа акыр ԥхылнадоз ауааи иареи анеиқәшәалоз, Шьынқәба аҭагылазаашьа ихы иархәаны аспиранттә ҭыԥқәа дрыҳәон, аԥсуа ҿарацәа 150-ҩык убас ала рҵараиура дацхрааит.
Асовет аамҭақәа рзы, ишдыру еиԥш, Аԥсныҟа ԥсшьара ҳәа иаауан аполитикцәа, акультура аусзуҩцәа, ашәҟәыҩҩцәа, зыхьӡ нагаз ауаа аӡәырҩы. Баграт Уасил-иԥа, атәыла аиҳабыра рхаҭарак иаҳасабала, убас иаауаз асасцәа дырԥылалар акәын (урҭ аҳәынҭқарратә дачақәа рҿы индырхон, аҭыԥ ԥшӡарақәа ддырбон – аред.), рыԥсшьара ргәы иҭымҵәо иҟаларц азы иахәҭаз зегь ҟаҵатәын. Баграт Шьынқәба идырцәа аӡәырҩы абас ала ирҳаит, аха нас урҭ рҟынтә аӡәырҩи иареи еиҩызцәа бзиахон, еиҳаракгьы арҿиара знапы алакыз рыбжьара.
Баграт Шьынқәбеи, аԥсуа ажәабжьҳәаҩцәа Кәарсантел Адамиеи, Маадан Сақаниеи, Жәлар рҟазара аҩны адиректор Иван Кортуеи, 1954 шықәса
Еицырдыруа иҩызцәа
Александр Твардовски, Константин Симонов, Баграт Шьынқәба, Агәыӡера аҳабла
Апоет имоҭа Леуан Миқаа уажәыгьы игәалашәоит ахәыҷқәа зегьы ранду Ҭамара Маршьанԥҳа ишлыцхраауаз, аишәа архиараҿы, асасцәа рԥылараҿы. Аԥхынразы убас есыҽны асасцәа рзаауан: аныҳәаҿақәа шьҭырхуан, ажәабжьқәа еиҭарҳон, алаф еибырҳәон, ихәмаруан, иччон. Шьынқәба зегь реиҳагьы диҩыза дуны дҟалеит Александр Твардовски, уи есԥхынра сасра дааиԥхьон, нас Аԥсны аԥсшьара изеиҿикаауан. Константин Симонов иакәзаргьы, даара Аԥсны игәаԥхеит, араҟа адача иргылеит, нас аԥсшьарақәа раан ара дааны иҩымҭақәа аԥиҵон. Убасҟан Шьынқәбеи иареи есыхәылбыҽха еибабон, еицәажәон. Шьынқәба ихаҭа Москва даныҟалалозгьы, Симонов иҿы даангылон.
Баграт Шьынқәба дахьииз Ҷлоу ақыҭантәи иҩны, 1900 шықәсазы иргылоуп
Баграт Шьынқәбеи апоетесса Римма Казаковеи ракәзаргьы, аиҩызара ду рыбжьан.
«Урҭ даара еиҩызцәа бзиақәахеит. Лара Ҷлоу ақыҭа лыԥсы алахеит, уахь лассы-лассы дцалон, ажәеинраалагьы лыҩит уахык уа ишылхылгаз, лыкәша-мыкәша илбоз зегь шылгәаԥхоз иазкны. Лара лоуп иажәеинраалоу ароман «Ахра ашәа» аурысшәахь еиҭазгаз, даара ибзиангьы еиҭалгеит. Ари ароман – иреиӷьӡоу Шьынқәба иаԥҵамҭақәа ируакуп, – ҳәа еиҭеиҳәоит апоет имоҭа Леуан Миқаа.
Баграт Шьынқәбеи чилитәи апоет Пабло Нерудеи, 1957 шықәса
Ихәыцрақәа зегь зызкыз иԥсадгьыл
Апоет имоҭа иажәақәа рыла, Баграт Уасил-иԥа Шьынқәба зегь рыла даԥсыуан – хымҩаԥгашьала, дунеихәаԥшышьала, атәашьеи-агылашьеи, аҽеилаҳәашьеи рылагьы. Амилаҭ чыс даара бзиа ибон: есыҽны аҩны абысҭа руан. Иԥшәмаԥҳәыс Ҭамара Маршьанԥҳаи иареи ҩыџьа ахшара рааӡеит – рыԥҳа Биана, рԥа Бенур. Амоҭацәа хәҩык роуит.
«Зеиӷьыҟам абду дзеиԥшразар акәу ҳәа џьара ианны иҟазар, иара убас дыҟаҵәҟьан. Даара гәыбылра дула дысгәалашәоит», – иҳәоит Леуан Миқаа. Иара иазгәеиҭеит, зегь реиҳа Шьынқәба игәы иҵхоз Аԥсны алахьынҵа шакәыз, аҩнаҭаҿы излацәажәозаалакгьы, аҵыхәтәан убри акәын изызкылсуаз: ирԥеиԥшузеи аԥсуа жәлар, рбызшәа, ркультура… Сасцәас иааилакгьы, дзацәажәозаалакгьы – тема хадас иҟаз еснагь Аԥсны акәын.
Баграт Шьынқәбеи иԥшәмаԥҳәыс Ҭамара Маршьанԥҳаи, 1950-тәи ашықәсқәа
Баграт Шьынқәба ианашьан «Ахьӡ-Аԥша» аорден I-тәи аҩаӡара. Аԥсны Жәлар рпоет ҳәа ахьӡ ихҵоуп, иара убасгьы Ҟабарда-Балкариеи Адыгатәылеи Жәлар
рышәҟәыҩҩы ҳәа дшьоуп, Дырмит Гәлиа ихьӡ зху аҳәынҭқарратә премиа далауреатуп. Баграт Шьынқәба ихьӡ рхуп ҳтәыла ашколқәа акымкәа-ҩбамкәа. Иқыҭа гәакьа Ҷлоу игылоу, ажәытә-цәа зхоу иҩны-музеи ԥшӡа – иҷыдоу ҭыԥуп аԥсуа поезиеи, Шьынқәба игәалашәареи ҳаҭыр ззақәу зегьы рзы.
2007 шықәсазы ишьаҭаркыз ари амузеи аҟны аекспонатқәа уи аҟарагьы ирацәаӡам. Аха иара ахьгылоу аҭыԥ аԥшӡареи – уантәи Кавказ ашьхақәа ааигәаӡаны иубоит, агәараҿы игылоу аҷандарҵла дуи – уи ашәшьыраҿы атәара бзиа ибон Баграт Уасил-иԥа иҩызцәеи иареи – абри зегьы уаднамԥхьалар ҟалом апоет иԥсҭазаара ахьалагаз, ирҿиаратә мҩа ахы ахьакыз аҭыԥ ахь.
Баграт Шьынқәба, аҵыхәтәантәи ифотосахьақәа ируаку
Апоет иԥсҭазаара далҵит 2004 шықәсазы, 86 шықәса дшырҭагылаз. Аҟәа, адрамтеатр авараҿы, Баграт Шьынқәба анышә дахьамадоу, игылоуп иара ибаҟа. Абрахьоуп иахьааиуа уи ихаҭареи ибаҩхатәреи ҳаҭыр ззақәу ауаа. Аха уи аиҳагьы ихадароу – ари аҭыԥ ажәлар бзиа ирбо ҭыԥны иҟалеит: «Баграт иҿы» ҳәа аӡәырҩы иахьеиқәшәаша ҭыԥс иалырхуеит, араҟа ихәмаруа ахәыҷқәагьы «Баграт» дырдыруеит, ашкол аҿы иажәеинраалақәа рҵара иаламгацгьы уахь иналаҵаны. Ажәакала, аурыс классик ишиҳәахьаз еиԥш: «Иа иахь инагоу ажәлар рымҩахәасҭа еималаран иҟам».
Сертап Üнер
Mekanı cennet olsun.
Мухамед Бештоев
Аԥсуафеди, Ҟабарда-Балакариеи, Ҟарачы-Черқьессиеи иҟоу ауаажәларратә еиҿкаарақәеи аусеицуразы аиқәшаҳаҭра рыбжьарҵеит
© Кавказ амилаҭқәа рҭоурыхи ркультуреи ҭызҵаауа Ацентр «Абаза»
ҞБА
Ҭырқәтәылатәи апсуа культуратә центрқәа рфедерациа, Ҟабарда-Балкариатәи Ареспубликеи, Ҟарачы-Черқьессиатәи Ареспубликеи иҟоу аԥсуа, абаза уаажәларратә еиҿкаарақәа аус рыцуразы аиқәшаҳаҭра аднакылеит, арҭ ареспубликақәа рҿы имҩаԥнагоз аусуратә ныҟәара аҳәаақәа ирҭагӡаны.
Ҭырқәтәыла иҟоу аԥсуа-абаза диаспора аделегациа алахәцәа – Аԥсуафед ахантәаҩы Аҭанур Аҟәысба, Сҭамԥылтәи аԥсуа центр аиҳабы Шамиль Иашба, Адунеизегьтәи аԥсуа-абазатә конгресс Иреиҳаӡоу Ахеилак алахәыла Ведаҭ Маҟар, Ҭырқәтәыла иҟоу азинмчра змоу Аԥсны ахаҭарнак Вадим Ҳаразиа, уи ицхырааҩ Асҭамыр Багаҭелиа – аҭааит Ҟабарда-Балкариеи Ҟарачы-Черқьессиеи. Аныҟәара аҳәаақәа ирҭагӡаны, Аԥсуафеди, ҞЧА, ҞБА иҟоу ауаажәларратә еиҿкаарақәеи аиқәшаҳаҭрақәа рыбжьарҵеит. Урҭ рхыԥхьаӡараҿы иҟоуп – Кавказ амилаҭқәа рҭоурыхи ркультуреи ҭызҵаауа Ацентр «Абаза», ИАЕ «Алашара», ҞБА иҟоу Аԥсуа культуратә центр.
Аԥсуафеди, Ҟарачы-Черқьессиеи, Ҟабарда-Балакариеи иҟоу ауаажәларратә еиҿкаарақәеи аусеицуразы аиқәшаҳаҭра рыбжьарҵеит
Аԥсуафед ахантәаҩы Аҭанур Аҟәысба иазгәеиҭеит, зыӡбахә ҳәоу ауаажәларратә еиҿкаарақәеи Афедерациеи ишрыбжьоу «акыраамҭатәи аиашьаратә еимадара».
Ҭырқәтәыла иҟоу Аԥсуафед аиҳабы Аҭанур Аҟәысба: ҳмилаҭ аиқәхара азҵаара ықәгылоуп
«Хықәкы хадас иҳамоу – ҳаимадара арӷәӷәара, насгьы, акультуратә усмҩаԥгатәқәа реиҿкаареи, ахатәы бызшәа арҵареи, аҟыбаҩ бзиа злоу аҿар рыдгылареи рыҟны аицхыраароуп. Убри азоуп аиқәшаҳаҭрагьы зҳабжьаҳҵаз», – иҳәеит Аҟәысба.
Аусуратә ныҟәара аихшьалақәа ҟаҵо, Аҭанур Аҟәысба еиҭеиҳәеит, ҭырқәтәылатәи аделегатцәа алшара шрымаз жәларбжьаратәи ахеидкыла «Алашара» имҩаԥнаго аусура «ҩныҵҟала аҭҵаара», насгьы, уи аиҿкаара фышықәса рыла иарҳаз аԥышәа аҿҵаара.
Аԥсуафеди, Кавказ амилаҭқәа рҭоурыхи ркультуреи ҭызҵаауа Ацентр «Абазеи» реимадара атәы уҳәозар, урҭ аиқәшаҳаҭра рыбжьарҵаанӡа, Ацентр аиҳабы Владимир Ԥшьеноҟәа иԥыларақәа акырынтә Аԥсны имҩаԥгахьан.
«Ҳусеицура еиуеиԥшым ахырхарҭақәа заа ҳрызхәыцхьан, аус рыдаҳулахьан, аиқәшаҳаҭра еффективла аус ауразы, иара убасгьы, ҳаимадараҟны уи иӷәӷәоу цхыраагӡас иҟаларц азы», – иҳәеит Аҟәысба.
Иара инацҵаны иазгәеиҭеит, аиқәшаҳаҭраҿы ишарбоу, еиуеиԥшым аинформациа аимдара, аҿар рырҿиаратә хаԥшьгарақәа рыцхыраара, аҭҵаарадырра-практикатә конференциақәа реиҿкаара, уҳәа убас егьырҭ еиуеиԥшым ахырхарҭақәагьы.
Ҭырқәтәылатәи аделагациа Ҟабарда-Балкариатәи Ареспубликеи, Ҟарачы-Черқьессиатәи Ареспубликеи ҩымш ирҭааны иҟан – лаҵарамза 7 инаркны 9 рҟынӡа.
Бадри Гарцкьаа
Кандид Ҭарбеи ансамбль «Кавкази»: гәык еицрызҭан, ԥсык еицырхан
© Из личного архива семьи Тарба
Ахаҭарақәа
АААК аинфопортал аҟны иаҳкьыԥхьуеит илегендартәу жәлар рыкәашаратә ансамбль «Кавказ» аҭоурыхи, нас уи аҭоурых зыдҳәалоу, зыдагьы иҟамлоз ансамбль аԥҵаҩы Кандид Ҭарбеи ирызку аочерк. 2019-тәи ашықәс иубилеитәхон ааигәа зыдунеи зыԥсахыз Кандид изгьы, ансамбль «Кавказ» азыҳәангьы.
Лаҵарамза 13 рзы 75 ихыҵуазаарын жәлар рыкәашаратә ансамбль «Кавказ» ашьаҭаркҩы, Асовет Еидгыла жәлар рартист Кандид Ҭарба. Иџьашьатәуп, аха иара ансамбль «Кавказ» ахаҭагьы сынтәа 25 шықәса ахыҵуеит.
Ари аҩыза абаҩхатәра гәаумҭар залшомызт
Кандид Ҭарба
© gazeta-ra.info
© аҭаацәаратә архив аҟынтә
Заира Ҵәыџьԥҳа лышәҟәаҿы еиҭалҳәоит аиҵбыратә классқәа рҿы дантәаз нахыс Тҟәарчал арҿиаратә хаԥшьгаратә кружокқәа дышрылахәыз, усҟан иара иаҳәшьа Мери лҟын дынхон, иара уа ашкол ахьгьы дныҟәон. Убра Тҟәарчал ауп ахәыҷы дахьгәеиҭаз жәлар рартист Гьаргь Шьакаиа, ақалақь аҿы акәашареи ашәаҳәареи рансамбль напхгара азҭоз. Ари ҟалеит 1961 шықәсазы, даҽа шықәсык ааҵуаны Ражьден Гәымба ихаҭа (Аԥсны жәлар рартист, Дырмит Гәлиа ихьӡ зху аҳәынҭқарратә премиа алауреат. Аԥснытәи аҳәынҭқарратә филармониа ихьӡ ахуп – аред.) Кандид ааԥхьара ииҭоит Аԥсны аҳәынҭқарратә, ашәаҳәаратә-акәашаратә ансамбль ахь.
Шықәсқәак рышьҭахь, кавказтәи акәашарақәа виртуозла рынагӡаразы 19 шықәса заҵәык зхыҵуаз Кандид Ҭарба Аԥсны зҽаԥсазтәыз артист ҳәа ахьӡ ихырҵеит. Акыршықәса рышьҭахь ажурналистцәа ириҭоз аинтервиуқәа руак аҿы артист гәаартыла иҳәеит абас дышқәыԥшыз ахьӡ ҳаракы аиура дшазыԥшӡамыз.
Фазылбеи Ҟәыруа, Кандид Ҭарба
© Виолетта Маан лхатә архив аҟынтә
Жәлар рартистка Виолетта Маан Кандид иқәыԥшра аахыс дылдыруан, даара иԥханы, акыргьы дхьааганы дылгәалалыршәоит.
«Уажәыгьы иуадаҩуп дышҳацым агәрагара», – лҳәоит лара. Ҭарба, ҳәара аҭахума, дҟаза дуун, аха уи анахысгьы дҩыза бзиан, лҳәеит лара, аамҭақәак рышьҭахь дара агьеиуацәахеит.
«Сыԥшәма иашьа иԥҳа Нонна Ҟәыруа ԥҳәысс дигеит, уи нахыс ҭаацәакны ҳаибабо ҳалагеит», – ҳәа еиҭалҳәоит артистка.
Кандид Ҭарба имоҭацәеи иареи©
Кандиди Виолеттеи реиҩызара ахы акит 1967 шықәсазы Прибалтика имҩаԥысуаз, аҩыџьагьы злахәыз агастрольқәа раамышьҭахь. Лара усҟан ааԥхьара лырҭеит Кандид дахьыкәашоз аҳәынҭқарратә ансамбль аконцерттә программа амҩаԥгаҩыс.
«Сара уи аԥхьагьы иӡбахә саҳахьан, аха ҳаиҩызцәаны ҳаныҟала убарҭ агастрольқәа раамышьҭахь ауп. Арепетициақәа анынҵәалакгьы азал аҿы даангылон, даҽазныкгьы аномер зегь ықәыргыланы, аиҭаҵшьақәа иаҳа иеиӷьитәырц. Кандид иԥсы зегь ақәҵаны дкәашон», – ҳәа еиҭалҳәоит Виолетта Маан.
Аԥсны Аҳәынҭкарратә жәлар рыкәашаратә ансамбль «Кавказ» асахьаркыратә напхгаҩы Кандид Ҭарба ансамбль аиубилеитә концерт аҟны, Ражьден Гәымба ихьӡ зху Аԥснытәи аҳәынҭқарратә филармониа, абҵара 21, 2014 шықәса
© Sputnik/Томас Ҭҳаиҵыкә
«Ари аколлектив аҿы акәашара зегь зызгәышьуаз акакәын, иара ахьӡ ду аман, Асовет Еидгыла анҭыҵгьы ахьӡ-аԥша аманы иҟан. Ҳара ҳ-Кандид даԥсаны убри ансамбль дахәҭакхеит, иара дацны адунеи абжа дагьахысит», – ҳәа еиҭалҳәоит Маан.
Абаҩхатәра адагьы иара даараӡа ихы аџьабаа адибалон, даашьаӡомызт, еснагь аизҳара амҩа данын. Сахьаркыратә ажәала иаҳҳәозар, Кандид акәашараҿы иҟаиҵоз шьаҿацыԥхьаӡа хәыҷы-хәыҷла «Кавказ» ахь днанагон – иреиҳаӡоу акаҵәарахь, иԥсҭазаараҿы иус хаданы иҟалаз.
«Уалага!»
Иахьа «Кавказ» асахьаркыратә напхгаҩыс иҟоу Кандид иашьа гәакьа Арвелод Ҭарба игәалашәоит, иашьа ихатә ансамбль аԥҵара гәҭакыс имазижьҭеи акырӡа шҵуаз. Аԥсны Аџьынџьтәылатә еибашьраан инарҵауланы дазхәыцит Кавказ зегь аҟынтә иреиӷьӡоу акәашацәа еидызкылаша аколлектив аԥҵара.
Аибашьра анеилга мызкы ааҵуаны Кандид игәҭакы изеиҭеиҳәеит Кавказ жәларқәа рконфедерациа ахада Мусса Шанибов, уи иаҳаз даараӡа игәаԥхеит, дадгылеит. Уажәшьҭа Владислав Арӡынба ииҳәоз акәын ихадараз – усҟан Аԥсны Иреиҳаӡоу Асовет ахантәаҩы, анаҩс Аԥсны раԥхьатәи ахадас иҟалаз. Иара иахь дагьнеит Кандид, насӡа ириҭаз аинтервиуқәа руак аҟны ишазгәеиҭаз еиԥш, «рацәакгьы дымлакҩаккәа».
«Сажәа салгаанӡа дысзыӡырҩит, нас даасыхәаԥшын дҿаԥха-ҿаччо, сгәы ааирӷәӷәеит: «Уалага!» ҳәа», – игәалаиршәон уи ахҭыс атәы Кандид Ҭарба.
Ҳәара аҭахума, «Кавказ» аԥҵара иаԥхьанеиуан аусура ду, аиқәшәарақәа, аилацәажәарақәа, зегь реиҳа ихадаразгьы – акәашацәа рыԥшаара. Арвелод Ҭарба ишеиҭеиҳәо ала, Владислав Арӡынба аидеиа данақәшаҳаҭха ашьҭахь, Кандид акәашацәа иԥшаарц азы Нхыҵ Кавказҟа амҩа дықәлеит.
«Ҳколлектив зынӡа 25-ҩык ауаа алан, Аԥснынтә иҟаз сара аӡәзаҵәык сакәын», – ҳәа дыччо иазгәеиҭеит Арвелод Ҭарба.
© Себина Зекир-оглы лхатә архив аҟынтә
© Елона Гәыбаз лхатә архив аҟынтә
Уаҩ изымдыруаз ансамбль атриумф
Ажәакала, ансамбль еидкылан. Аусура иалагеит, арепетициақәа сааҭла имҩаԥысуан: зегьы еибадырыр акәын, еизааигәахар акәын, раԥхьаҟа хырхарҭас ишьҭырхша еилыркаарц азы. Абар иааит ахәаԥшцәа рахь ианҵәырҵшаз раԥхьаӡатәи рықәгылара амш. Ҳәарада, уи аамышьҭахьгьы «Кавказ» ақәгылара хамышҭыхәқәеи, аконцерт дуқәеи рацәаӡаны иаман, Аԥснеиԥш уи анҭыҵгьы, инымҵәаӡо аовациақәа рыла ианынаскьаргоз, аха убри раԥхьаӡатәи рықәгылара «кавказаа» ргәалашәараҿы наунагӡа иаанхоит.
Аԥсны Аҳәынҭкарратә жәлар рыкәашаратә ансамбль «Кавказ» , Ражьден Гәымба ихьӡ зху Аԥснытәи аҳәынҭқарратә филармониа
Аԥсны Аҳәынҭкарратә жәлар рыкәашаратә ансамбль «Кавказ»
© filarman.ru
1994 шықәсазы акәын. Аԥсны аибашьра иазыннажьыз ахәрақәа мӷьаӡацызт, иҭахаз аҵеицәа хьаанагон, акала агәшәа ҳәатәын, аԥсҭазаарахь ихьазырԥшыша, агәыӷреи агәырӷьареи злыжжуа ҿамҩак аӡыхь аржәтәын – убри аӡыхьра ауит убасҟан «Кавказ» имҩаԥнагаз аконцерт.
«Аԥсны Аџьынџьтәылатә еибашьраҿы иаҳгаз аиааира шықәсык ахыҵуан, 1994 шықәса, цәыббра 30 – раԥхьаӡатәи Аиааира амшныҳәа. Раԥхьаӡатәи ҳара ҳақәгылара. Даара ҳгәы хыҭ-хыҭуан, ҳхы ахьаҳхгара ҳаздыруамызт, ҳашрыдыркыло ҳаздыруамызт. Усҟан ҳаӡбахә уаҩы имаҳацызт, убригьы иаҳагьы ҳаруаҭыруан. Аконцерт мҩаԥысит Ареспубликатә стадион аҟны, Кавказ ажәларқәа рыкәашарақәа ирылхыз апопурри наҳагӡеит. Қәҿиара дуӡӡала ҳақәгылеит. Ауаа ргәы иҭҵәомызт», – ҳәа дазгәдуны игәалаиршәоит Арвелод Ҭарба.
Ансамбль «Кавказ» аиубилеитә қәгылара, Ражьден Гәымба ихьӡ зху Аԥснытәи аҳәынҭқарратә филармониа, абҵара 21, 2014 шықәса
Ҭырқәтәылантәи х-нызқь метра аба
Ҳәара аҭахума, «Кавказ» ақәгылара ианалагоз, акостиумқәа рыԥшаара даараӡа иуадаҩын. Ансамбль анапхгара акәашацәа костиумла реиқәыршәаразы ана-ара алшарақәа ирышьҭан. Арвелод Ҭарба еиҭеиҳәеит, Владислав Арӡынба ицхыраарала Кандид Ҭырқәтәылаҟа дышцаз, акостиумқәа рыӡахразы уантә аба ааигарц.
«Ҭырқәтәыла иҟоу аԥсуа диаспора даара иҳацхрааит, хаҭалагьы Ирфан Аргәын, Џьемалаҭҭин Арӡынба, Маҳинур Папԥҳа. Кандид усҟан ӷбала иааигеит х-нызқь метра аба, 25 нызқь доллар инареиҳаны аԥара агеит уи. Исгәалашәоит, аидара анҭаҳгоз, ҳгәырӷьара ҳәаак амамызт», – ҳәа еиҭеиҳәоит Ҭарба.
Кандид Ҭарба Ҭырқәтәыла дахьынӡаҟаз, усҟан Аԥсны аԥыза-министрс иҟаз Геннади Гагәылиа ансамбль аҳәынҭқарратә статус аиҭеит. Иара аԥҵазижьҭеи шықәсык акәын иҵуаз!
Ашьыжь асааҭ 10 рзы ҳаӷба Риҵа (Аҟәеи Трабзони ирыбжьаз апассаџьыртә ӷба – аред.) амшын ихылараны иҟан, аха иалымҵит. Ҳгастрольқәа ртәы ақырҭқәа иаараҳан, ҳапланқәа ԥхасҭартәит», – ҳәа еиҭеиҳәеит Арвелод Ҭарба.
Убасҟан ихабгалаз агастрольқәа раамышьҭахь «Кавказ» даҽа ԥшьышықәса џьарагьы изымцеит, аха Аԥсны аҩнуҵҟа арепетициақәа еиԥҟьарада имҩаԥысуан, аконцертқәа ҟалон. Ашықәсқәа анца ашьҭахь ансамбль изныкымкәа Ҭырқәтәылаҟа ицеит, апрограмма ду аманы: раԥхьатәи рцара ахьамуз иахҟьаны «акәашацәа амалахазгьы шьҭахьҟа ихьамҵит» ҳәа гәаартыла иҳәеит Арвелод Ҭарба.
1999 шықәсазы ансамбль қәҿиарала иқәгылеит Москва еицырдыруа азалқәа ируаку – Чаиковски ихьӡ зху Аконцерттә зал ду аҟны. «Кавказ» аконцерт ахь иааит Урыстәыла акультура аминистрра ахаҭарнакцәа, Москватәи аԥсуа диаспора ахаҭарнакцәа, Тарас Шамба (1992-2017 шықәсақәа раан Жәларбжьаратәи аԥсуа-абаза милаҭ рассоциациа ахадас иҟаз – Адунеизегьтәи аԥсуа-абаза конгресс раԥхьатәи ахьӡ - аред.) раԥхьа днаргыланы.
Иара уи ашықәсан «Кавказ» ааԥхьара арҭеит европатәи атәылақәа рфольклортә кәашарақәа ирызку жәларбжьаратәи афестиваль ахь, уи мҩаԥысуан Германиа, ақалақь Балинген.
«Уахь ҳазцоит ҳәагьы ҳаҟамызт, аха ацхыраара ҳаиҭеит Александр Анқәаб (аԥсуа ҳәынҭқарратә, аполитикатә усзуҩ, Аԥсны ахԥатәи ахада – аред.). Усҟан иҳамаз асовет паспортқәа ракәын, иара Асовет Еидгыла еилаҳахьан аха. Ус шакәызгьы, Анқәаб апаспортқәа рызҵаара ӡбашьак аиҭеит, ҳаргьы ари афестиваль ҳхы алаҳархәит», – ҳәа игәалашәарақәа ҳацеиҩишеит Арвелод Ҭарба.
Убарҭ раԥхьатәи аконцертқәа ирызку агәалашәарақәа лымкаала дшырзыҟоу, игәаҵа иԥхаӡа ишҭоу атәы иҳәеит иара. Аамҭа цацыԥхьаӡа, акәашаратә конкурс дуқәа ирылахәхо, аколлектив ахьӡ-аԥша ду аиуит, аконцертқәа аманы адунеи абжа иалсит.
«Акәашара – уԥсы ахьынӡаҭоу иуцу акоуп»
Ансамбль «Кавказ», уи аԥҵаҩи раԥхьатәи акәашацәеи зышьаҭа ркыз атрадициақәа иахьагьы ирыцнаҵоит. Уи арепертуар аҿы иҟоуп акәашара ссирқәа рацәаӡаны, урҭ реиҳарак – ԥсҭазаарак иаҩсуеит. Иахьа уажәраанӡагьы ахәаԥшцәа лымкаала бзиа ирбо акәашарақәа рахь иаҵанакуеит ахацәа инарыгӡо «Аҟама кәашара». Ансамбль есымшатәи апрограмма иалоу акәашарақәа ируакуп «Ашьхарыуаа рыкәашара», «Кавказ» уҳәа егьырҭгьы.
«Кавказ» аконцертқәа раамышьҭахь ахәаԥшцәа акыраамҭа агәалаҟара бзиа рыманы иаанхоит. Еицырдыруа артистцәа аӡәырҩы, ансамбль ақәгыларақәа збахьоу, иазгәарҭоит кәашацәа ирылоу артистизми, реиҭаҵшьа аилыххареи, ашьахәреи. Кавказ жәларқәа рыкәашара назыгӡо иреиӷьӡоу ансамбльны иҟан, ус иагьаанхоит «Кавказ».
Аибашьра ашьҭахьҵәҟьа иаԥҵаз ансамбль ажәлар ргәы шьҭнахит, агәыӷра рынаҭеит, аԥсҭазаареи акәашареи рныҳәа ҟаларц шалшо аршаҳаҭит. «Кавказ» арҿиараҿы ахаангьы акәаԥ амаргылацт, уи аҭоурых абӷьыцқәа еихнаршәшәоит, иреиӷьу акәашацәа рабиԥарак аамышьҭахь аҿыц абиԥара ааӡоит.
«Агастрольқәа ирыцаҳҵоит. Аҿарацәа рыбла амца хуп, ҳара ҳанқәыпшқәаз ҳшыҟаз еиԥш. Акәашара знык уаналага, уԥсы ахьынӡаҭоу иуцу акоуп», – ҳәа гәахәарала иазгәеиҭеит Арвелод Ҭарба.
Асценеи аԥсҭазаареи: Асовет Еидгыла Жәлар рартист Шәарах Ԥачалиа иҭоурых
© Самсон Ҷанба ихьӡ зху Аԥсуа драматә театр амузеи афонд
Ахаҭарақәа
Лаҵарамза 20 рзы 105 шықәса ҵуеит Асовет Еидгыла Жәлар рартист Шәарах Ԥачалиа диижьҭеи. Уи арыцхә инадҳәаланы АААК аинфопортал иазнархиеит артист ду иԥсҭазаареи ирҿиаратә мҩеи ирызку оачерк.
Аԥсуа жәлар рҭоурых – раԥхьаӡа иргыланы, иреиӷьу уи ахаҭарнакцәа ирҭоурыхуп, урҭ рахьтә аӡәырҩы рыԥсҭазаара иалҵхьеит, аха инрыжьыз рҭынха наунагӡа жәлар рдоуҳатә малны иаанхоит. 2000 шықәса, абҵарамзазы иԥсҭазаара далҵит иналукааша аԥсуа актиор Шәарах Ԥачалиа. Иара ихыҵуан 86 шықәса. Иахьагьы, еицырдыруа, ишьақәгылахьоу аԥсуа актиорцәа лымкаала ирылацәажәоит Ԥачалиа дызхыԥхьаӡалоу аԥсуа драматә театр раԥхьатәи актиорцәа рыплеиада. Шәарах Ԥачалиа диижьҭеи иахьа 105 шықәса ҵуеит.
Еврепид испектакль «Медеиа» аҟнытә, Шәарах Ԥачалиа инаигӡоит Иасон ироль (агәҭаны), аспектакль ақәыргылаҩ – Г. Суликашвили. Афотосахьа раԥхьаӡа акәны икьыԥхьуп
Островски испектакль «Харада ахара зыдҵоу», Шәарах Ԥачалиа Незнамов ироль наигӡоит (агәҭаны), аспектакль ақәыргылаҩ – Шәарах Ԥачалиа. Афотосахьа раԥхьаӡа акәны икьыԥхьуп
Шәарах Ԥачалиа Островски испектакль «Харада ахара зыдҵоу» аҟны Незнамов ироль наигӡоит, аспектакль ақәыргылаҩ – Шәарах Ԥачалиа. Афотосахьа раԥхьаӡа акәны икьыԥхьуп
Аеҵәахә агылара
Шәарах диит 1914 шықәса, лаҵарамза 20 рзы, Гәдоуҭа араион, Аацы ақыҭан – уаҟоуп ихәыҷрагьы ахьихигаз. Актиор иқәыԥшра ашықәсқәа ҭәын ашкол аҟны еиҿыркаауаз атеатралтә қәгыларақәеи, иҩызцәеи иареи ашьапылампыл реицасрақәеи рыла. Усҟан азы ухаҿы иузаагомызт, Аацытәи ақыҭаҷкәын адунеи аҟны еицырдыруа, Асовет Еидгыла Жәлар рартистны дҟалоит ҳәа.
Баграт Шьынқәба испектакль «Нас шәара ишышәҭаху». Афотосахьа аҟны: Алексеи Ермолов, Сергеи Сақаниа, Шәарах Ԥачалиа, Минадора Зыхәԥҳа. Афотосахьа раԥхьаӡа акәны икьыԥхьуп
Шәарах актиортә мҩа данылеит Аҟәа иҟаз атеатралтә студиа аҟны. Ирҵаҩцәа дыруаӡәкын еицырдыруа аԥсуа милаҭтә кульутра аусзуҩы Кондрат Ӡиӡариа. Анаҩс, Ԥачалиа иҵара иациҵеит Шоҭа Русҭавели ихьӡ зху Қарҭтәи атеатр ахь иаҵанакуаз астудиаҿы. Ҳәарада, актиорра илахь ианын уҳәар ҟалоит, инаигӡоз арольқәа зегьы идыршаҳаҭуан абаҩхатәра ду шилаз. Иаԥхьаҟа изыԥшын хыԥхьаӡара рацәала арольқәа – атеатр аҟны еиԥш, акино аҿгьы.
Раԥхьаӡакәны аԥсуа хәаԥшцәа Ԥачалиа асценаҿы дырбеит 1931 шықәсазы: дшыстудент қәыԥшыз инаигӡоит Самсон Ҷанба иқәыргыламҭа «Кьараз» аҿы ихадоу арольқәа руак.
Виолетта Маан, Шәарах Ԥачалиа, аспектакль аҟнытә асцена. Афотосахьа раԥхьаӡа акәны икьыԥхьуп
Баграт Шьынқәба испектакль «Нас шәара ишышәҭаху». Афотосахьа аҟны: Роза Дбарԥҳеи, Шәарах Ԥачалиеи. Афотосахьа раԥхьаӡа акәны икьыԥхьуп
«Сицәыԥхашьон, хәыҷык сицәшәон уҳәаргьы ҟалоит»
Ажәа ҟәандала дыргәалашәоит Шәарах аус ицызуаз, сценак ахь иццәырҵуаз иколлегацәа – усҟан азы актиор қәыԥшцәа, иахьазы – ишьақәгылахьоу актиор ҟазацәа.
Аԥсны Жәлар рартистка, Аҳәынҭқарратә Аҿар ртеатр асахьаркыратә напхгаҩы Софа Агәмааԥҳа, раԥхьа Шәарах иусумҭақәа лбеит, анаҩс, акыр шықәса рышьҭахь Шәарах ихаҭагьы диабадыруеит.
Арыӷьарантәи арымарахь: Шәарах Ԥачалиа, Софа Агәмаа, Разынбеи Агрба, Дмитри Кәартаа, Михаил Ақаҩба, Нурбеи Камкиа, Мажара Зыхәба, Геннади Ҭарба, Алик Дауҭиа. Ақалақь Хьерсон аҟны ргастрольқәа хырқәшаны агазеҭ «Аԥсны ҟаԥшь» аредакциа раҭаараан, 1978 шықәса. Афотосахьа раԥхьаӡа акәны икьыԥхьуп
Иара ихәмарра раԥхьаӡа акәны илбеит данқәыԥшӡаз. Шәарах дызлаз атеатралтә труппа аԥсуа қыҭақәа ирҭаауан, аҭыԥантәи ауааԥсыра аспектакльқәа ддырбон. Дәрыԥшь ақыҭан инхоз Софа Агәмааԥҳа аԥсуа театр актиорцәа рҭаауеит ҳәа нлаҳа, лҩызцәеи лареи иаразнакала ирыӡбоит аспектакль ахәаԥшра.
«Ҳәарада, дазусҭаз здыруан, усҟан Шәарах дыззымдыруаз ҳәа аӡәгьы дыҟамызт! Ихәмарра сыхнахит», – ҳәа гәахәарала илгәалалыршәоит актриса.
Шықәсқәак рышьҭахь Агәмааԥҳа атеатралтә университет дҭалоит, уаҟагьы аҩынтә раан Шәарах дылбоит. Аха реибадырраҵәҟьа аныҟала Софа ауниверситет далганы, аҳхәынҭқарратә театр ахь усура ҳәа данаа ауп.
«Шәарахи сареи даараӡа ирацәаны аспектакльқәа рҿы ҳаицыхәмархьан. Аус ицура даараӡа иманшәалан. Иара акыр дсеиҳабын, сицәыԥхашьон, имӡакәа иуҳәазар, хәыҷыкгьы сицәшәон. Даара илеишәа џьбаран, аха ианаҭаххалак ацхыраара дацәхьаҵуамызт. Зегьы реиҳа сгәалашәараҿы инхеит Уилиам Шекспир иаԥҵамҭала иқәыргылаз аспектакль «Король лир», уаҟа сара иназыгӡон иԥҳа лроль», – ҳәа еиҭалҳәоит Софа Агәмааԥҳа.
Ԥачалиа аԥсуа хәаԥшцәа зегьы реиҳа бзиа ирбоз актиорцәа дыруаӡәкын, иара изы анапеинҟьара иеигӡомызт. Шәарах ирольқәа рҟынтә ахәаԥшцәа зегь реиҳа иргәаԥхоз– Иаго ироль акәын, Шекспир ипиеса «Отелло» аҟны ихадоу аперсонажцәа руаӡәк.
«Шәарах убас дыхәмаруан, иарбанзаалак инаигӡоз ароль ахәаԥшҩы игәаҿы инхон. Ахәаԥшцәа деилыркаауан, игәра ргон», – лҳәоит Софа Агәмааԥҳа.
Назым Хикмет испектакль «Чудак» аҟны Шәарах Ԥачалиа инаигӡон Аҳмеҭ ироль, аспектакль ақәыргылаҩ Николаи Чиковани. Афотосахьа аҟны: Еҭери Коӷониаԥҳаи Шәарах Ԥачалиеи. Афотосахьа раԥхьаӡа акәны икьыԥхьуп
«Дызлоу аспектакль ахәаԥшразы Асовет Еидгыла атәылақәа рҟынтә ауаа ҳзаауан»
Қарҭтәи атеатралтә институт даналга ашьҭахь, Аԥсуа адраматә театр аҿы аусура далагоит иахьазы еицырдыруа актиор Шьалуа Гыцба.
«Даараӡа ибзианы ҳрыдыркылеит, – игәалашәоит иара. – Усҟан Шәарах Абзагә-иԥа аԥсуа театр акорифеицәа дырхыԥхьаӡалан. Уи амш инаркны иареи сареи есыҽны аимадара ҳабжьан. Аԥсуаа рахьтә актиор ду Шәарах Ԥачалиа заҵәык иакәын Асовет Еидгыла Жәлар рартист ҳәа ахьӡ ҳаракы зыхҵаз».
Александра Сумбаташвили-Иужина лыспектакль «Аԥсахра» аҟнытә асцена. Афотосахьа аҟны: арымарахьала Азиз Агрбеи Шәарах Ԥачалиеи. Афотосахьа раԥхьаӡа акәны икьыԥхьуп
Александра Сумбаташвили-Иужина лыспектакль «Аԥсахра» аҟнытә асцена, аспектакль ақәыргылаҩ – Шәарах Ԥачалиа, Отар-бег ироль наигӡоит Шәарах Ԥачалиа. Афотосахьа раԥхьаӡа акәны икьыԥхьуп
Гыцбеи Ԥачалиеи еицыхәмаруан Софа Агәмааԥҳа хыхь зыӡбахә лҳәоз аспектакль «Король лир» аҟны. Гыцба иажәақәа рыла, аԥсуа атеатр аҭоурых аҟны уи иреиӷьыз аспектакльқәа ируакын.
«Лымкаала ари аспектакль аҿы Шәарах далыркаауан. Ииашаҵәҟьаны, ироль гениалла инаигӡон. Аспектакль ахәаԥшразы Асовет Еидгыла атәылақәа рыҟнытә ауааԥсыра Аԥсныҟа иаауан, иналукааша атеатралтә критикцәа акьыԥхь аҿы рықәгыларақәа изыркуан, иҟазара иҳаракӡоу ахәшьара арҭон», – еиҭеиҳәоит Гыцба.
Иааизакны, Ԥачалиа асценаҿы инаигӡеит 150 инареиҳаны арольқәа. Асценаҿы ақәгылара адагьы, 1939 шықәса инаркны аспектакльқәа ықәиргылон, убасгьы атеатр азы иҩхьан апиесақәа, иаҳҳәап: «Ачара ду», «Гәында».
Шәарах Ԥачалиа инаигӡоит Заур ироль аспектакль «Гәында» аҟны, аспектакль ықәиргылеит Шәарах Ԥачалиа, ихатә пиеса ала. Афотосахьа раԥхьаӡа акәны икьыԥхьуп
1940 шықәсазы ианашьахоит Аԥснытәи АССР Жәлар рартист ҳәа ахьӡ. 15 шықәса рышьҭахь, 1955 шықәсазы дҟалоит Қырҭтәыла Жәлар рартист ҳәа. 1966 шықәсазы Ԥачалиа дхынҳәуеит С. Ҷанба ихьӡ зху Аԥсуа драматә театр ахь, 1976 шықәса инаркны 1988 шықәсанӡа уи атеатр хадара азиуан.
Абду, аб, акумир
Шәарах Ԥачалиа лымкаала дылзыҟан имоҭа заҵәы Марица Кәачаа, лара лзы иара абык иеиԥш дыҟан. Иахьазы Марица дынхоит, аусгьы луеит Аҟәа. Лабду иԥсҭазаара даналҵуаз 16 шықәса ракәын илхыҵуаз.
«Абар уажәшьҭа 20 шықәса ҵуеит, аха ахьаа еиқәтәом. Саб иеиԥш дсыԥхьаӡон», – еиҭалҳәоит Марица, лылаӷырӡ лызнымкыло. Лара лажәақәа рыла, лабду есымша дылзыџьбаран, аха даараӡа бзиа дибон. Иагьазгәалҭоит, зегьы рзы илеишәа шыцәгьаз, ихахьы иигоз аҭакԥхықәрагьы шырацәаз атәы.
Самсон Ҷанба ихьӡ зху Аԥсуа драматә театр афиша, 1955-1956 шықәсқәа рзтәи асезон. Афотосахьа раԥхьаӡа акәны икьыԥхьуп
Самсон Ҷанба ихьӡ зху Аԥсуа драматә театр афиша аспектакль апрограмма, 1957-1958 шықәсқәа рзтәи асезон. Афотосахьа раԥхьаӡа акәны икьыԥхьуп. Афотосахьа раԥхьаӡа акәны икьыԥхьуп
Самсон Ҷанба ихьӡ зху Аԥсуа драматә театр афиша, 1966-1967 шықәсқәа рзтәи асезон. Афотосахьа раԥхьаӡа акәны икьыԥхьуп
«Зегь реиҳа бзиа иимбоз – аӡәы изыԥшра акәын. Есышьыжь сандуи иареи аусурахь еиццон. Амашьына аус анаирулак, санду аҩны адәылҵра дадхалар, дныжьны дцаргьы ҟалон. Убас еиԥш дыҟан», – еиҭалҳәоит Марица.
Лара иазгәалҭоит, лабду анамыс змаз, зтеатр бзиа избоз уаҩны дшыҟаз. Иҟалахьан уи зырҵабыргуа ахҭысқәагьы.
«Сан еиҭалҳәалон, Асовет Еидгыла Жәлар рартист ҳәа ахьӡ ҳаракы анихырҵа, Борис Адлеиба (асовет аамҭазы аԥсуа ҳәынҭқарратә апартиатә усзуҩы, 1978-1989 шықәсқәа рзы Қырҭтәылатәи акоммунистә партиа Аԥсуа обком актәи амаӡаныҟәгаҩ – аред.) имҩаԥигеит сабду иԥылара, уаҟа иагьиеиҳәеит Аҟәа ауаҭах ҳамҭас ишиҭахо атәы. Сабду уи мап ацәикит, ҵаҵӷәысгьы иаирбеит аҩни амашьынеи шимоу, инацҵангьы иазгәеиҭеит, атеатр аҿы зхатә уаҭахқәа змам актиорцәа шырацәоу», –еиҭалҳәоит амоҭа.
Марица лажәақәа рыла, еицырдыруа артист имоҭас аҟазаара гәахәара дуӡӡоуп.
«Испектакльқәа рахь сныҟәон. Даараӡа бзиа дызбон. Сара сзы дкумирын. Насгьы, артист имоҭас аҟазаара абзиарақәагьы иацу рацәоуп: ҳаҩны есымша асасцәа рацәан. Шәхаҿы иаажәга, хыԥхьаӡара рацәала актиорцәа столк ианахатәоу… Иахьагьы исгәалашәоит урҭ аиқәшәарақәа», – еиҭалҳәоит Кәачаа.
Шәарах Ԥачалиа (арымарахьала), аспектакль аҟнытә асцена. Афотосахьа раԥхьаӡа акәны икьыԥхьуп
Атеатралтә кружоки аҩнытәи ақәыргыламҭақәеи
Аԥсны Жәлар рџьынџьтәылатә еибашьра анеилга ашьҭахь, Шәарах Ԥачалиа Тҟәарчал атеатралтә кружок еиҿикаауеит.
«Ҳәарада, уи агәыԥ иалахәыз зегьы апрофессионалтә актиорцәа ракәымызт, аха асцена гәыла иазнеиуан. Аибашьра ашьҭахьтәи Тҟәарчал азы атеатралтә гәыԥ ацәырҵра – хҭыс дуун. Ауааԥсыра аспектакльқәа рахь иныҟәон, уажәгьы Тҟәарчал «ажәытә нхацәа» иргәалашәоит урҭ аамҭақәа. Уи атеатр иахьагьы аус ауеит», – еиҭалҳәоит Марица.
Марица Кәачаа лабду ишьҭала дымцаӡеит, аха даныхәыҷыз «актиортә баҩхатәра» аалырԥшуан. Ус лабду иҳәалон.
Александра Сумбаташвили-Иужина лыспектакль «Аԥсахра» аҟнытә асцена. Афотосхьа аҟны: Минадора Зыхәԥҳаи Шәарах Ԥачалиеи. Афотосахьа раԥхьаӡа акәны икьыԥхьуп
Сцена Александра Сумбаташвили-Иужина лыспектакль «Аԥсахра» аҟнытә асцена. Афотосахьа аҟны: Марицеи Шәарах Ԥачалиеи. Афотосахьа раԥхьаӡа акәны икьыԥхьуп
Александра Сумбаташвили-Иужина лыспектакль «Аԥсахра» афиша, аспектакль ақәыргылаҩ – Шәарах Ԥачалиа. Афотосахьа раԥхьаӡа акәны икьыԥхьуп
«Уи аибашьра (Аԥсны Жәлар рџьынџьтәылатә еибашьра – аред.) анеилгаҵәҟьа акәын. Сабду иҩызцәа сасра ианымҩахыҵуаз, ирзықәсыргылон аспектакль хәыҷқәа. Есымша сабду дсырлахҿыхлар сҭахын», – ҳәа еиҭалҳәоит Марица, еиҭахгьы илгәаларшәо лабду иқьиареи илеишәа аџьбарареи.
«Сан илгәалашәалон, лаб лассы-лассы агастрольқәа рахь дышцалозгьы, есымша илаԥш шылхыз – дахьцо-дахьаауа зегьы дшазҵаауаз. Амала сара сзы еиҳа дҟәымшәышәын», – ҳәа дԥышәырччоит Марица.
Иџьбараз, абаҩхатәра ду, аламыси, ауаҩреи злаз Шәарах Ԥачалиа ухаҿы дааугарц азы иуҳәаша аепитетқәа рацәаӡоуп. Шәарах Ԥачалиа – аҟазареи ахӡырымгареи дырҿырԥшыгоуп. Иара иаҳзынижьит акы иуцәаламҩашьо аԥсуа театри акинои рдунеи.
Б. Балабани, В. Собко рыспектакль «Шә-миллионк» афиша, аспектакль ақәыргылаҩ – Шәарах Ԥачалиа, 1954-1955 шықәсқәа рзтәи асезон. Афотосахьа раԥхьаӡа акәны икьыԥхьуп
Ахаҭарақәа Константин Шьаҟрыл
Занааҭла дырҵаҩын, ҟазшьала дықәԥаҩын: Константин Шьаҟрыл иԥсҭазаара аҭоурых
Ахаҭарақәа
Лаҵарамза 20 рзы 120 шықәса ҵуеит иналукааша аԥсуа рккаҩы, Дырмит Гәлиа ихьӡ зху Аҳәынҭқарратә премиа алауреат Константин Шьаҟрыл диижьҭеи.
Аԥсны аҭоурых – амилаҭ рхеиқәырхаразы имеихсыӷьӡо қәԥароуп. Уи ақәԥараҿы есымша аиааира ҳацуп, уи азы иаҳшәо ахәгьы ҳаракӡоуп.
Ианакәызаалакгьы аиааира иасимволны иҟоуп иналукааша ажәлар ахаҭарнакцәа. Ҳәарада, урҭ дырхыԥхьаӡалоуп Константин Шьаҟрыл. Иара убасгьы уи иашьеиҳабы Платон Шьаҟрыли иашьа иԥҳа Ҭамара Шьаҟрылԥҳаи рыԥсадгьыл иадырҵаз аџьабаа ахәшьара узаҭом. Дара рҟынтә иахьазы аӡәгьы иԥсы ҭаӡам, аха рышьҭахь инрыжьыз акультуратә ҭынха ду наунагӡа иҳацзаауеит.
Константин Шьаҟрыли, иашьа иԥҳацәа – Ҭамареи Екатеринеи Шьаҟрылԥҳацәа. Москва, жәабран, 1951 шықәса
© Шьаҟрылаа рҭаацәаратә архив
Зыӡбахә ҳамоу аҭаацәара рус иахьазы иацырҵоит Константин Шьаҟрыл имоҭацәа ҩыџьа – Галиеи Есмеи Калимоваа. Урҭ нхоит ҩ-қалақьк рыбжьара – зны-зынла Аҟәа, зны-зынла Москва. Аԥсны Аџьынџьтәылатә еибашьра раԥхьатәи амшқәа инадыркны аинформациатә фронт аусзуҩцәас иҟалоит – москватәи апресс-центр аҟны аус руанаҵы, адунеи зегьы ирыларҳәон Аԥсны иҟоу шыҟаҵәҟьоу атәы.
Аинститут дҭалаанӡа. Арыӷьарахьала арымарахь, 1 ариад: Константин Шьаҟрыл, Л. Гәаџьаа, Ҭамара Гыцԥҳа, идырым; арыӷьарахьала арымарахь, 2 ариад: Панченко, идырым, З. Тарнаа, Лебедев, идырым, И.Н. Лебедева. Лыхны, 1932 шықәса
Арыӷьарахьала арымарахь: Иван Аџьынџьал, идырым ҩыџьа, Андреи Ҷоҷуа, Дырмит Гәлиа, Лев Соловиов, Константин Шьаҟрыл, дгылоуп Васили (Миша) Маан, Альфред Колаковски (аботаник), идырым. Аҟәа, Марр ихьӡ зху Аԥсуаҭҵааратә институт, 1939-1941 шықәсқәа
Арымарахьала арыӷьарахь: Зинаида Морина (Канопиди), Васили (Миша) Маан, Андреи Ҷоҷуа, Константин Шьаҟрыл, Дырмит Гәлиа, Гьаргь Шакирбаи, Аҟәа, 1939-1941 шықәсқәа
Аҵаҩы, арҵаҩы, аҵарауаҩ
Константин Шьаҟрыл диит 1899 шықәса, лаҵарамза 20 рзы, Гәдоуҭа араион Лыхны ақыҭан. 1909 шықәсазы дҭалоит Џьырхәатәи ашкол, уи аамҭазы уаҟа рҵаҩыс аус иуан иашьеиҳабы Платон Шьаҟрыл – еицырдыруа арккаҩы.
Галиа Калимова лажәақәа рыла, лабду иан ӷәӷәала дычмазаҩын, анхара-анҵыраҿы ацхыраара лҭахын. Убри иахҟьаны, Константин 12 шықәса ихыҵаанӡа ашкол дзымҭалеит. Убас ихәыҷра шықәсқәа иара изы аԥсҭазаара ԥышәараны изыҟалеит.
«Сабду еснагь анхара-анҵыра дашьҭан. Аҩны аусқәа зегьы ицааиуан, афатәгьы хааны иҟаиҵон. Аӡахәаҭра лымкаала дахылаԥшуан, иҟаиҵон аҩы бзиаӡа. Уи зегьы илазҵазгьы, ихәыҷра инаркны иан дахьлыцхраауаз ауп», – лҳәоит Галиа.
Константин Шьаҟрыл имоҭа Есмеи иареи, 1962 шықәса
Константин Шьаҟрыл иӡахәаҭра аҟны, Лыхны, 1960-тәи ашықәсқәа
Арҭ аҩ-школк рҿы аус иуанаҵы, илшо зегь ҟаиҵон ахәыҷқәа рхатәы бызшәеи алитературеи рҵаразы иманшәалоу аҭагылазаашьақәа раԥҵаразы. Имариамызт арҵага шәҟәқәа рыда ахәыҷқәа адырра рыҭара. Раԥхьатәи аамҭақәа рзы, ахәыҷқәа рхатә литература ашҟа абзиабара рызцәырҵырц азы аҵаратә процесс аҟны ихы иаирхәон раԥхьатәи аԥсуа газеҭ «Аԥсны» адаҟьақәа ирнылоз астатиақәа, ажәеинраалақәа, ажәабжьқәа.
Арымарахьтә арыӷьарахь амардуан иаҿатәоуп: Александра Константин-иԥҳа Шьаҟрыл, Абдураҳман Џьамал-иԥа Калимов, Екатерина Платон-иԥҳа Шьаҟрыл, Галиа Калимова хәаҷы, Константин Шьаҟрыл; арымарахьала арыӷьарахь абарҵаҿаԥшь аҿы: Платон Семион-иԥа Шьаҟрыл, Зинаида Игнат-иԥҳа Маан-Шьаҟрыл, Ҭамара Платон-иԥҳа Шьаҟрыл, Лыхны, 1958 шықәса
Константин Шьаҟрыли Азиз Агрбеи, Аҟәа, 1970-тәи ашықәсқәа
Арымарахьтә арыӷьарахь игылоуп: Роман Ҷанба, Ҭамара Шьаҟрылԥҳа, идырым, Нелли Аршԥҳа, Константин Шьаҟрыл, Шьалуа Инал-иԥа, Ҭраԥшь (Ҭырқәтәылантәи ҳџьынџьуаҩы); арымарахьала арыӷьарахь итәоуп: Гьаргь Шамба, Владимир Агрба, Иури Аргәын, Аҟәа, 1978 шықәса
Аинститут аҟны аус иуанаҵы, аҵарауаҩ қәыԥш ҩ-институтк рыҟны алекциақәа дрыԥхьон: Аҟәатәи апедагогикатә институти, Арҵаҩцәа рдыррақәа реизырҳаразы Аҟәатәи аинститути рҟны. 1947 шықәсазы Москватәи Марр ихьӡ зху Абызшәеи ахәыцреи ринститут аҟны Константин Шьаҟрыл қәҿиара ихьчоит афилологиатә ҭҵаарадыррақәа рахь иаҵанкуа акандидадтә диссертациа. 1970 шықәсазы Асовет Еидгыла Аҭҵаарадыррақәа Ракадемиахь иаҵанакуа Мрагылараҭҵааратә институт аҟны ихьчоит адоктортә диссератациа, иагьихҵахоит афилологиатә ҭҵаарадыррақәа рдоктор ҳәа ахьӡ.
Аха Шьаҟрыл иҭҵаарадырратәи ирҵаҩратәи аусура аамҭала иаанкылан Бериа ихаантәи аамҭа еиқәаҵәақәа раан (1930 шықәсқәа рзы аԥсуа интеллигенциа ахаҭарнакцәа харада ахара рыдҵаны иахыргон, иршьқәазгьы ыҟан – аред.).
Арымарахьала арыӷьарахь: Лили Шамба-Акаба, Константин Шьаҟрыл, Кәыта Лаз-иԥа Агәмаа (ажәабжьҳәаҩы), Шьалуа Инал-иԥа. Лӡаа ақыҭа
Константин Шьаҟрыли Шьалуа Инал-иԥеи ажәабжьҳәаҩы Еснаҭ Кьагәа-иԥа Дбар иҩнаҭа, Бзыԥ ақыҭа
Арымарахьала арыӷьарахь: Лили Шамба-Акаба, Еснаҭ Кьагәа-иԥа Дбар (ажәабжьҳәаҩы), Константин Шьаҟрыл, идырым, Шьалуа Инал-иԥа. Бзыԥ ақыҭа
Ажәабжьҳәаҩы Ҭамшьыгә Сыкәын-иԥа Кәанџьариеи Константин Шьаҟрыли
Агәымшәаратә шәҟәы, уи алҵшәақәа
Аԥсны ашколқәа зегьы рҟны, аҵаратә процесс инақәыршәаны, ашколхәыҷқәа ирзеиҭарҳәоит, 1947 шықәса, жәабран мзазы аԥсуа ҵарауаа Гьаргь Ӡиӡариеи, Константин Шьаҟрыли, Баграт Шьынқәбеи Асовет Еидгыла Акомпартиа Ихадоу Акомитет ашҟа ирыҩыз ашәҟәы аҭоруых.
Иналукааша аҵарауаа акы иацәымшәакәа Аԥсны иҟоу аҭагылазаашьа зеиԥшроу аахтны ирҳәеит, Қырҭтәыла ацәгьоурақәа, аԥсуа жәлар рхьаа зегьы ашәҟәахьы ииаганы атәыла аиҳабыра ирзырышьҭит. Ҳәара аҭахума, уи ашәҟәы ахҟьаԥҟьақәа иаарласны авторцәа ирнырит: рыхҩыкгьы апартбилеҭқәа рымхын.
Ус шакәугьы, аҭоурых ашәҟәқәа рҿы зегьы аным, иаҳҳәап, усҟантәи аамҭа еиқәаҵәақәа рзы Константин Шьаҟрыл еиԥш иҟаз ауаа баша рацәажәараҵәҟьа зегьы ирзыгәаӷьуамызт, ауаа шәон.
Баграт Шьынқәба, Константин Шьаҟрыл, Гьаргь Ӡиӡариа, мшаԥымза, 1988 шықәса
Арыӷьарахьтә арымарахь: Никәала Ҳашыг, Баџьгәыр Саӷариа, Баграт Шьынқәба, Константин Шьаҟрыл, Гьаргь Ӡиӡариа, Алықьса Џьонуа, Шоҭа Салаҟаиа, Гьаргь Лежава, мшаԥымза, 1988 шықәса
Аԥсуаҭҵааратә институт аусзуҩцәа. Арымарахьала арыӷьарахь итәоуп: Константин Шьаҟрыл, идырым ҩыџьа, Асовет Еидгыла Аҭҵаарадыррақәа ракадемиа ахада ихаҭыԥуаҩ Е.А. Чудаков, Дырмит Гәлиа, Андреи Ҷоҷуа, Баграт Џьанашьиа, Аџьынџьал (аетнограф); игылоуп – Иракли Антелава (аҭоурыхҭҵааҩы), идырым, Гьаргь Ӡиӡариа, Ҭамара Маршьанԥҳа, Михаил Маан, идырым, Лев Соловиов, Александр Василиев (аботаник), абҵара 2, 1940-тәи ашықәсқәа
Апартиа азин ҟанамҵакәа џьара ацаразы алшара ыҟамызт, уи иахҟьаны Шьаҟрыл аамҭаказы иқалақь гәакьаҿы шасыс дынханы дыҟан. Иԥсҭазаара ашәарҭадара иазку аинформациа знапаҿы иҟалаз иҩызцәа раԥшьгарала Шьаҟрыл маӡала Аԥснынтәи дцоит. Уи аамҭазы ҩышықәса ҵхьан, ахҩык рысалам шәҟәы анышьҭыз инаркны.
Аԥсуа бызшәеи, алитературеи, аҭоурыхи ринститут иатәу, ииасуа Абираҟ ҟаԥшь Қырҭтәылатәи Аҭҵаарадыррақәа ракадемиа анашьара, 1985 шықәса, жьҭаара 18. Арымарахьтә арыӷьарахь: Қырҭтәыла Аҭҵаарадыррақәа ракадемиа ахаҭарнак, Гьаргь Ӡиӡариа, Константин Шьаҟрыл, Шоҭа Салаҟаиа
Аԥсуаҭҵааратә институт, арымарахьала арыӷьарахь итәоуп: Сергеи Зыхәба, Лили Шамба-Акаба, идырым, Арвелод Кәыпраа, Гьаргь Ӡиӡариа (агәҭаны), Константин Шьаҟрыл, Ақыбеи Хәанелиа, Лео Шервашиӡе, идырым: арымарахьала арыӷьарахь игылоуп – Шоҭа Салаҟаиа, Алексеи Миха-иԥа Миквабиа, идырым, Баџьгәыр Саӷариа, Роман Ҷанба, Елена Марганиаԥҳа, идырым. Лиудмила Хрушкова (археолог), Владимир Дарсалиа, Лидиа Ҷкадуа, Владимир Ҵнариа, Валентина Кәанџьариа, Хәыхәыт Бӷажәба, идырым, Гьаргь Шамба. Аҟәа, 1974 шықәса
1949 шықәса инаркны, Шьаҟрыл Апедагогикатә ҭҵаарадыррақәа ракадемиахь иаҵанакуа Москватәи амилаҭқәа рышкол аинститут аҟны аҭҵаарадырратә усзуҩ еиҳабыс аусура далагоит. 1951 шықәсазы дышьҭын Черқьессктәи аҭҵаарадырратә институт адиректор ихаҭыԥуаҩс, аамҭак шьҭахь уи аинститут директорс дҟалоит.
Фышықәса рышьҭахь, 1955 шықәсазы Қырҭтәыла Акомпартиа Аԥсуа обкоми, Аԥснытәи АССР Аминистрцәа Реилазаареи иҟарҵаз аҳәарала Шьаҟрыл диаган Аԥсуа бызшәеи, алитературеи, аҭоурыхи ринститут ашҟа (иахьазы – Д. Гәлиа ихьӡ зху Аԥсуаҭҵааратә институт – аред.), абызшәа аҟәша еиҳабыс – уи аҭыԥ аҟны аус иуан 1976 шықәсанӡа. Аҵыхәтәантәи имшқәа рҟынӡа изгәакьаз абри аинститут аҟны аҭҵаарадырратә усзуҩ еиҳабы ҳәа дыҟан.
Константин Шьаҟрыл амаҵураныҟәараан, Ленинград, 1939 шықәса
Идырым, Константин Шьаҟрыл, Елена Маан, Шоҭа Салаҟаиа, Александр Гәлиа, 1976 шықәса раԥхьатәи асы
Царбеи Бжьаниеи Константин Шьаҟрыли, Аҟәа, 1950-тәи ашықәсқәа рынҵәамҭазы
Аҭҵаарадырреи, апедагогикеи, ауаажәларратә усуреи рҿы илшамҭақәа
Иахьазы Д. Гәлиа ихьӡ зху Аԥсуаҭҵааратә институт адиректор, Адунеизегьтәи аԥсуа-абаза конгресс Иреиҳаӡоу ахеилак алахәыла Арда Ашәбеи афилологиатә ҭҵаарадыррақәа рдоктор Леонид Саманбеи иҭырҵаауеит Константин Шьаҟрыл иусумҭақәа, еиқәдыршәоит иара ибиографиа.
Леонид Саманба ихәыҷра аахыс Константин дидыруан. Еигәылацәан.
«Аишьцәа Платони Константини Шьаҟрылаа рыбзоуралоуп сзанааҭгьы залсхыз. Исҳәар сылшоит, Константин Семион-иԥа амҩа иаша сықәызҵоз, абжьагаҩыс дысзыҟан ҳәа. Иара акыр дсеиҳабын. Акырынтә рыҩны снеихьан, реицәажәарақәа саҳауан. Иссирыз ҭаацәаран! Ауада ахәыҷқәа аныҩналозгьы, иахьтәақәаз иҩагылон, рхымҩаԥгашьала ахымҩаԥгашьа ҳдырҵон», – ҳәа игәалашәоит Саманба.
Аԥсуа бызшәеи, алитературеи, аҭоурыхи ринститут аҭҵаарадырратә сессиа. Арымарахьтә – арыӷьарахь: Шьалуа Инал-иԥа, Константин Шьаҟрыл, идырым, Сырма Агрԥҳа, Римма Ҳашԥҳа, Боча Аџьынџьал, 1980 шықәса
Иури Аргәыни Константин Шьаҟрыли Аԥсуа бызшәеи, алитературеи, аҭоурыхи ринститут аҭҵаарадырратә сессиаҟны, 1980 шықәса
Арда Ашәбеи Леонид Саманбеи Шьаҟрыл изку русумҭаҿы лымкаала иазнеиуеит аҵарауаҩ ирккаратә усура.
«1938 шықәсазы Аԥсуа бызшәеи, алитературеи, аҭоурыхи ринститут аҟны ҵарауаҩ қәыԥшк иаҳасабала аус иуанаҵы Константин Шьаҟрыл еиқәиршәоит V-VI аклассқәа рзы афонетикеи аморфологиеи раԥхьатәи рырҵага шәҟәы. Арҵага шәҟәы шьаҭас иаиуит Шьаҟрыл иметодикатә знеишьақәеи иконспектқәеи. Аусумҭа арецензиа азыиҩит, ахәшьара ҳаракгьы аиҭеит Симон Николаи-иԥа Џьанашьиа. Раԥхьаӡа акәны арҵага шәҟәы ҭыҵуеит 1939 шықәсазы, уи ашьҭахь акырынтә еиҭаҭрыжьхьеит. Ҳазҭоу ашықәс Константин Шьаҟрыл изы ииубилеитәуп, убасгьы, иара ирҵага шәҟәы азгьы ииубилеитәуп – «Аԥсуа бызшәа аграмматика – афонетикеи аморфологиеи» 60 шықәса ахыҵуеит», – ҳәа рыҩуеит Леонид Саманбеи Арда Ашәбеи.
Константин Семион-иԥа Шьаҟрыл иусумҭақәа
Аҭҵаарадырреи, апедагогикеи, ауаажәларратә усуреи рҿы илшамҭақәа рзы Шьаҟрыл ианашьан «Аҳаҭыртә дырга», еиуеиԥшым аҳамҭақәеи, аҳаҭыршәҟәқәеи. 1961 шықәса, хәажәкырамзазы ианашьан Аԥснытәи АССР аҭҵаарадырра зҽаԥсазтәыз аусзуҩы ҳәа аҳаҭыртә хьӡы, 1977 шықәсазы – Қырҭтәылатәи Асовет Социалисттә Республика аҭҵаарадырра зҽаԥсазтәыз аусзуҩ ҳәа ахьӡ. Шьаҟрыл еиқәиршәаз ҩ-томкны иҭыжьыз «Аԥсуа бызшәа аилыркаагатә жәар» азы ианашьан Дырмит Гәлиа ихьӡ зху Аԥсны аҳәынҭқарратә премиа. Иара убасгьы, Константин Шьаҟрыл изкны 1998 шықәсазы иҭрыжьит Аԥсны Аҳәынҭқарратә апошьҭатә марка.
Константин Шьаҟрыл адиссертациа ахьчараҿы аоппонентра иуеит, Нальчик, ԥхынҷкәын, 1971 шықәса
Аҭоурых иузаҟәымҭхо аԥсҭазаара
Константин Шьаҟрыл аҩнытәи иԥсҭазаара зышьақәгылаз атәы – ауаа рахь ицәыримгоз игәҭыхақәа, шьыжьыла шәақәас ииҳәоз, дзыргәамҵуаз, игәалаҟазаара шьҭызхуаз, еиҷаҳаны ргәалашәараҿы еиқәырханы ирымоуп имоҭацәа – Галиеи, Есмеи Калимоваа.
Константин иԥсҭазаараҿы иҟалахьан ҩ-трагедиа дук. 27 шықәса анихыҵуаз иԥшәмаԥҳәыс лыԥсҭазаара далҵуеит. Уаҳа иара аҭаацәара дмалалаӡеит. Изынхеит ҩыџьа ахәыҷқәа: иԥҳа Александра, шықәсык зхыҵуаз аҷкәын Борис. Константин ицәыуадаҩын аусурагьы, ахәыҷқәа рбарагьы, аҩны аусқәа рыҟаҵарагьы. Уи иахҟьаны нхара ҳәа диасуеит иашьеиҳабы Платон иахь. 11 шықәса рышьҭахь, Константин даҽа ааха ӷәӷәа изыԥшын: иҷкәын Борис даара иӷәӷәаны дычмазаҩхоит. Аҳақьымцәа ирылшоз зегьы ҟарҵеит, аха 12 шықәса зхыҵуаз ахәыҷы дырцәыԥсуеит.
Константин Шьаҟрыли иԥҳа Александреи, Ленинград, 1950 шықәса
«Сабду иԥсы ахьынӡаҭаз ицыз, ухаҿы иузаамгоз трагедиан», – еиҭалҳәоит аҵарауаҩ имоҭа Галиа.
«Ҳазегьы ҭаацәакны ҳаицынхон. Илеишәа цәгьан. Ацәара аамҭа анааилак, иуадахь ҳизнеиуан, алакәқәа ҳзеиҭеиҳәон», – илгәалашәоит Галиа.
Шьаҟрыл имоҭацәа иргәалашәоит аурокқәа рыҟаҵараҿы рабду дышрыцхраауаз, насгьы рааӡара есымша азҿлымҳара шаиҭоз.
«Ианакәызаалак ҳаҩны асасцәа рыла иҭәын. Исгәалашәоит ҽнак зны сабду сицны Дырмит Гәлиа иҩны ҳаҭаахьан. Усҟан зынӡа сыхәҷын. Иаҳзаауан еицырдыруа ауаа дуқәа, сабдуи дареи акабинеҭ аҿы еидтәаланы усқәак ирылацәажәон», – илгәалашәоит Галиа.
Лара агәра ганы дыҟоуп, лабду инырралоуп ҳәа лдунеихәаԥшышьеи, иара убасгьы лыԥсадгьыли, лбызшәеи рахь илымоу абзиабара шышьақәгылаз. Иара ихаҭа иԥсҭазаара зегьы иԥсадгьыл иазикит.
Шьаҟрылаа рыжәла аизара, Константин Шьаҟрыл дтәоуп агәҭаны, Ҟәланырхәа, 1987 шықәса, нанҳәамза 23
Афото аҟны: арымарахьала – арыӷьарахь иҭәоуп: актәи – Иван Кортуа, аԥшьбатәи – Константин Шьаҟрыл
Аԥсуа ажәабжьҳәацәа дрылагыланы, арымарахьала ахԥатәи – Константин Шьаҟрыл, аҩбатәи арымарахьала – дҭәоуп ажәабжьҳәаҩы Антон Ԥлиа, 1969 шықәса
1992 шықәса, ажьырныҳәамза 15 рзы, ашьыжь Константин Шьаҟрыл иԥстазаара далҵуеит. Ихыҵуан 93 шықәса. Аԥсны дацәыӡит иналукааша аԥацәа руаӡәк. Константин Шьаҟрыл анышә дамадоуп иқыҭа гәакьа Лыхны.
Убас ала, Лыхнытәи арҵаҩы иԥсҭазаара – аԥсуа жәлар рхақәиҭреи, рбызшәеи, ркультуреи азы рықәԥара еилккаа изнубаало, Аԥсны аҭоурых иузаҟәымҭхо иахәҭакны иҟалеит. Аҵарауаҩ ду иаҳзынижьит игәалашәарақәа, иҭыҵит урҭ знылаз ашәҟәы. Аха, уи иахьагьы ашәҟәҭирҭақәа рҿы иуԥылом, Константин Шьаҟрыл иуацәеи иҭынхацәеи рхаҭалатәи аколлекциақәа рҿы цыра-цырала иҵәахуп.
Валериа Адлеиԥҳа хатә гәаԥхарала иныжьны дцеит ашоу "Ты супер! Суперсезон" аполуфинал аҟны дықәымгылакәа.
© НТВ
Мария Шакая
Диана Берулава
АААК Кавказтәи аибашьра иалаӡыз рџьабара амш
Кавказтәи аибашьра 155 шықәса ахыҵра иазку АААК акциа «Ашьамаҟа» хацыркхеит
Аԥсны ақалақьқәа рҿы имҩаԥысуеит акциа «Ашьамаҟа», ари акциа мҩаԥгахоит иара убасгьы Ҭырқәтәыла иҟоу аԥсуа диаспора ахаҭарнакцәа рыбжьара.
Аԥсны ақалақьқәеи Ҭырқәтәыла иҟоу аԥсуа диаспора ахаҭарнакцәеи рыбжьара имҩаԥысуеит АААК еиҿнакааз акциа «Ашьамаҟа», уи аҳәаақәа ирҭагӡаны ишахоит ацахаԥҟақәа – Кавказтәи аибашьра иалаӡыз ргәалашәаразы.
Агәаларшәагатә цаха 2016 шықәсазы иаԥҵан. Уи амакет ҭихит Аԥсныи Урыстәылеи асахьаҭыхыҩцәа реидгылақәа рылахәыла, Адыгатәыла зҽаԥсазтәыз асахьаҭыхҩы, Д. Гәлиа ихьӡ зху аҳәынҭқарратә премиа алауреат, «Леон» иорден занашьоу Баҭал Џьапуа.
Ацаха агәы иагәылсуа ақәҵара – аромб асахьала иԥаны ихырҷоуп – уи аԥсуа цәашьы Ашьамаҟа аиҿыртәышьа аанарԥшуеит. Амца асахьеи 1864 арыцхәи – аҭоурых аҿы амҳаџьырра ҳәа зыхьӡ аанхаз, мчыла зыԥсадгьыл иахгаз Кавказ ажәларқәа рыхҵәара (1864-1887шш.) иалаӡыз рыхьӡала иаркыз ашьамаҟоуп иаанарԥшуа. Ацаха ахьыԥшшәылара иугәаланаршәоит ацәа аԥшшәи амца еиқәу аԥшшәи, аиқәаҵәа – ашәы иасимволуп, иара убасгьы ахҵәара иалаӡыз зықьҩыла ауаа ирызкны ирбылуаз ацәашьқәа рыццышәи, рылҩеи ирсимволуп.
Ацаха арымарахьала умаҭәа иадуҷаблар ҟалоит, мамзаргьы унапы иадҿауҳәалар.
АААК Аҳәса Рхеилак анапхгаҩы Гета Арӡынԥҳа лажәақәа рыла, «Ашьамаҟа» акциа есышықәса имҩаԥгалахоит.
«Агәаларшәагатә цаха ауаажәларратә еизыразра иасимволхоит, Аԥсны атәылауааи аҳәаанырцәтәи ҳџьынџьуааи реидкылара иазынархоуп. Акциа амҽхак ҭбаахоит ҳәа ҳазхәыцуеит, ажәлар зегьы алаҳархәырц ҳгәы иҭоуп, уажәнатә Ҭырқәтәылатәи ҳашьцәа уи рхы аладырхәуа иалагахьеит. Уажәшьҭа ҳгәы иҭоуп амҽхак иаҳагьы арҭбаара, Иорданиа, Египет, Нхыҵ Кавказ атәылақәа рҿы иҟоу ҳдиаспора разхьарԥшра, Ҟарачы-Черқьестәыла раԥхьа инаргыланы», – лҳәеит Гета Арӡынԥҳа.
Муҳаммад Абаза Египет иҟоу аԥсуа диаспора иазкны: Аԥсны иаҳа ҳамадазароуп
© Муҳаммад Абаза ихатә архив аҟынтә
Египет
Египет иҟоу аԥсуа-абаза диаспора ахаҭарнак Муҳаммад Абаза еиҭеиҳәеит, Абазаа рыжәлеи рҭоурыхтә ԥсадгьыли реимадара ашьақәыргылашьа шибо, иара убасгьы далацәажәеит дара Аԥсны иаҳа иазааигәахарц азы иҟаҵатәу.
Египет инхо хылҵшьҭрала аԥсуа-абаза милаҭ ахь иаҵанакуа адиаспора рҭоурыхтә ԥсадгьыл иазкны ирдыруа маҷуп, убри аҭагылазаашьа аԥсахразы, дареи рыԥсадгьыли реимадара рӷәӷәатәуп ҳәа иԥхьаӡоит Муҳаммад Абаза – Египет иҟоу аԥсуа-абаза диаспора, мамзар Абазаа рыжәла (Египет инхо ҳдиаспорахь иаҵанкуа зегьы жәлак еицныҟәыргоит – Абаза – аред.) ахаҭарнак. Абри атәы Муҳаммад Аконгресс аинфорпатрал иазеиҭеиҳәеит аԥсуа делегациа мшаԥымзазы Египет иаҭааны ианыҟаз.
АААК ахаҭарнакцәа Египет раҭаараан, Муҳаммад Абаза дрыцны, мшаԥымза, 2019 шықәса
Избан Абаза ажәла ахаҭарнакцәа Аԥсназы ирдыруа змаҷу?
Муҳаммад Абаза гәалсрала иазгәеиҭеит, Египет инхо аԥсацәеи абазақәеи рҭоурыхтә ԥсадгьыл иаҭаандаз ҳәа ишыҟам, насгьы Аԥсны иаҭаақәаз рҟынтәигьы даҽа знык уахь ацара згәы иҭоу шырацәам атәы. Иара игәаанагарала, уи зыхҟьо ҳџьынџьуаа рҭоурых бзианы иахьырзымдыруа ауп.
«Ҳәарада, милаҭк иатәны Египет инхо ҳазегьы, ҭаацәа дук еиԥш ҳаҟоуп. Аха, еиҳарак рхатә ҭоурых кәаданы иахьырдыруа, Аԥсны еиҳа-еиҳа иахьырхашҭуа, насгьы аҩныҵҟатәи аполитикатә кәамаҵамақәа ирыхҟьаны, арепатриациеи, Аԥсны еиҳа амадареи аидеиақәа иадгыло рхыԥхьаӡара маҷуп», – иҳәеит иара.
Афото аҟны: арымарахьӡа игылоу - Муҳаммад иԥҳа. Антропологиа ахырхарҭала амагистртә ҩаӡара ахьчара аҽны, Каир иҟоу Америкатәи ауниверситет, лаҵарамза, 2016 шықәса
Ашьаҿа маҷқәа рҵакы иазкны
Убри аамҭазы, Муҳаммад иазгәеиҭоит, аҭоурыхтә ԥсадгьыли адиаспореи реимадара арӷәӷәаразы аусура аԥшьгара шыҟало имаҷу ашьаҿақәа рылагьы, иаҳҳәап, абизнес аганахь ала.
«Иаасԥылоз зегьы ирабжьызгон Аԥсны иаҭааразы, џьоукгьы агәра дсыргеит уаҟа абизнес аԥырҵарц, анаҩс рҭоурыхтә ԥсадгьыл ахь нхараҳәа ииасырц азы. Идуумзаргьы, имаҷу апроектқәа рыла иалагарц, шьаҿа-шьаҿала. Иара убасгьы, Аԥсны инхо аԥсуа бизнесуааи Египеттәи рколлегацәеи рыбжьара аимадара ашьақәыргылара акыр сҽазысшәахьан», – еиҭеиҳәеит Муҳаммад Абаза.
Иара убасгьы инацҵаны иазгәеиҭеит, имҩаԥиго аусқәа рхыԥхьаӡараҿы ишыҟоу акрызҵазкуа ахырхарҭа – аԥсуа делегациақәа Египет раҭаарақәа реиҿкаара. Адиаспора ахаҭарнак гәахәарала Аконгресс аусура ацхыраара шаиҭало азы ажәа риҭеит.
«Иахьсылшо гәахәарала ацхыраара ҟасҵалоит», – иҳәеит Муҳаммад, иара убасгьы ацхыраара иазыхиоу адиаспора активла аус адызуло ҳџьынџьуаа рыхьӡқәа аирбеит.
«Иаҳҳәап, Моаз Абаза – хатәгәаԥхарала атуризми, акультуреи, аҭоурыхи рганахьала Аԥсны аӡбахә асоциалтә ҳақәа рҿы иӡырызго, Гехад Абаза – асоциалтәи, аҵарадырратәи хырхарҭала аус знапы алаку», – ҳәа еиқәиԥхьаӡеит Муҳаммад Абаза.
«Џьанаҭ дгьыл»
Муҳаммад ихаҭа Египет дахьыҟоу аиҭамҵмал аҭира инапы алакуп. 2014 шықәса раахыс хынтә Аԥсны даҭаахьеит. Уи аԥхьаҟагьы, 1990-тәи ашықәсқәа рзы иҭоурыхтә ԥсадгьыл аҭаара иҭахын, аха уи азы иаҭахыз зегьы издыруамызт. Муҳаммад Аԥсны даараӡа игәаԥхоит.
«Сара сахьынхо сакара тәылоуп азы, араҟа избаз аԥсабара саршанхеит, Аԥсны џьанаҭ ҭыԥуп, аиашаз. Насгьы, сара еснагь сазхәыцуан сабдуцәа рҭоурых, сҿаԥхьа иқәсыргылон еиуеиԥшым азҵаарақәа: сабдуцәа абанхоз, ишԥанхоз? Абри аҩыза адгьыл ныжьны рықәҵра зыхҟьеи? Египет ишԥананагеи? Рыцҳарақәас ирхыргазеи амҩа хара иахьынӡаныз, насгьы даҽа культурак аҟны рынхашьа-рынҵышьа шԥашьақәгылоз?» ҳәа, –иҳәеит Муҳаммад Абаза.
Сонер Гогәуеи, Беслан Быҭәбеи хадара ззыруаз аԥсуа делегациа Египет раҭаараан Муҳаммад Абаза дрыцны, жьҭаара, 2015 шықәса
Аҿар аиҭныԥсахларатә программала рыԥсадгьыл ахь нхара ицалар ҟалоит
Муҳаммад игәаанагарала, иаԥшьгазар ҟалон Египети Аԥсныи инхо аԥсуа-абаза ҿар рхаҭарнакцәа реимадара ашьақәыргыларазы еиуеиԥшым апроектқәа. Урҭ рыҟнытә иаалканы иазгәаҭазар ҟалоит – аиҭныԥсахларатә нхара, Египети Аԥсныи анхашьа-нҵышьа шыҟоу ҩныҵҟала аилкааразы.
«Египетынтә ҳџьынџьуаа аԥсуа ҭаацәарақәа рҿы мызкы, ма инеиҳаны ирыцынхар бзиан, иара убасгьы аԥсуа ҿар ҳара ҳахь иаалар, Египет ҳашынхо, ҳабзазара шеиҿкаау дҳарбон. Уи, ҳәарада еиҳа иармарион ҳаимадара, иагьарӷәӷәон», – иҳәеит иара.
Муҳаммад игәаанагарала, аҿар алшара ду рымоуп. Аус ҿыцқәа раԥшьгараҿгьы еиҳа иласуп. Иаҳҳәап, Абаза иԥҳа Америка дынхонаҵы, Аԥсны иазкны адоктортә диссертациа аус адулара даҿуп. Иара убасгьы, Абаза ҿырԥштәыс иааигоит иуацәеи, иҭынхацәеи.
«Сашьа Аҟәа иааихәеит аҩны. Уажәшьҭа, шықәсык ахь знык иадымхаргьы Аԥсны даҭаалоит, атәанчара дцар – нхара ҳәа Аԥсныҟа диасуеит. Сашьа иҷкәынгьы, Испаниа иҵара анхиркәшалак ашьҭахь, игәы иҭоуп Аԥсныҟа нхара ҳәа аиасра, уаҟа анџьныртә бизнесгьы аартра. Иаҳа ирацәаны аимадароуп иаҳҭаху», – иҳәеит Муҳаммад.
Ҳазҭоу ашықәс мшаԥымзазы Адунеизегьтәи аԥсуа-абаза конгресс ахаҭарнакцәа усуратә ныҟәарала Египет иаҭааны иҟан. Аусуратә аҭаара аҳәаақәа ирҭагӡаны имҩаԥган адиаспора активистцәеи, акульутра аузуҩцәеи, ажәла Абаза аҭоурых аспециалистцәеи рԥыларақәа, ԥхьаҟатәи аусеицура амҩақәа азгәаҭан, аиқәшаҳаҭрақәа напы рыҵаҩын.
Афото аҟны: Муҳаммад аԥсуа бираҟ кны египеттәи апирамидақәа рымҵан, жәабран, 2019 шықәсазы
Адиаспора АААК Египет Муҳаммад Абаза
Фредерик Диубуа де Монпере:
Кавказ атәымуаҩ иблала
Абри анҵамҭа аекран-ҭбаа аформат ала шәахәаԥшырц ишәабжьаҳгоит, Фредерик Диубуа де Монпере иҭихыз Аԥсны асахьақәа гәылҭәааны иаатырц азы*
Де Монпере
Фредерик Диубуа диит 1978 шықәса, лаҵарамза 28 рзы, афранцыз бызшәала иахьцәажәоз Швеицариа мраҭашәаратәи ахәҭаҿы иҟоу Невшатель акантон (тәылақәак рҿы иҟоу административтә-ҵакырадгьылтә ак – аред.) аҟны. Аамҭак ашьҭахь Фредерик ижәла иациҵоит аԥынгылацҵа «Де Монпере», аҭауад жәла Диубуаа ахьынхоз аҭыԥ ахьӡала. Убас ала, аныҟәаҩ Фредерик Диубуа де Монпере ихьӡ еилкаатәуп – Монпере иатәу Фредерик Диубуа ҳәа.
Невшатель аҟны
Фредерик иаб Шарль Диубуа ахәаахәҭра аус инапы алакын. Иан илыхьӡын Мари-Анн Ларди де Оверние. Диубуа ихәыҷреи иқәыԥшреи мҩасит Невшательтәи аӡҭачы азааигәара. Невшатель иҟаз аколлеџь даналга, Фредерик аамҭак азы афранцыз бызшәа арҵаҩыс аус иуан швеицариатәи ақалақь Санкт-Галене, уи ашьҭахь нхара ҳәа диасуеит Курлиандиаҟа (иахьазы Латвиа аҵакырадгьыл – аред.), уаҟа ааӡаҩыс аусура далагоит. 1892 шықәсазы Фредерик Диубуа дҭалоит Берлинтәи ауниверситет. Уаҟа рҵаҩцәас иман усҟан еицырдыруаз аҵарауаа: агеограф Карл Риттери, агеолог Леопольд фон Бухи. Фредерик идунеихәаԥшышьа ашьақәгылараҿы анырра ду аиҭеит Риттер – анемец ҵарауаҩ, агеографиатә ҭҵаарадырра ашьақәыргылаҩ, Џьамтәыла адырҩы. Иара иоуп аныҟәарақәа рахь Фредерик агәацԥыҳәара изцәырызгаз.
Диубуа иатлас
Раԥхьаӡакәны Фредерик Кавказ даҭааит 1833 шықәсазы. Араҟа иибаз, иаҳаз зегьы нҭырҳәцааны ианиҵоит ф-томкны иҭижьыз иусумҭа «Кавказ ахи-аҵыхәеи акәшара. Ачерқьесцәеи, аԥсуааи, Қырҭтәылеи, Ермантәылеи, Ҟрыми раҭаара» ҳәа хьӡыс измаз аҟны. Иара убасгьы, аҭыжьымҭа иацын атлас – уи ианылаз аҭыхымҭақәагьы реиҳарак Диубуа ихаҭа иоуп иҭызхыз.
Диубуа иатлас аламала иуԥымло ҭыжьымҭаны иҟалеит. Иахьазы х-цыра заҵәык амузеитә експонатқәа ирхыԥхьаӡаланы иҵәахуп – Урыстәылатәи аҳәынҭқарратә географиатә еилазаареи (Санкт-Петербург), Гьеленџьыктәи аҭоурыхтә-атәылаҿацәҭҵааратә музеи рыҟны. Диубуа де Монпере иатлас аҟны иарбоуп усҟантәи аамҭазтәи Кавказ ахсаалеи, 70 инареиҳаны Кавказ аԥсабара сахьақәеи, апеизажқәеи, даараӡа ирацәоуп архитектуратә баҟақәеи, агеологиатә дыррақәеи ирызку аинформациагьы.
Кавказҟа
1831 шықәсазы Диубуа даауеит Урыстәылаҟа, уаантәи иаарласны ихы ирхоит Ҟрымҟа, анаҩс – Аахыҵ Кавказҟа. Урыстәылатәи арратә ӷба дацны, аныҟәаҩ дахысит, иблақәа рылагьы ибеит Кавказ иаҵанакуаз Амшын Еиқәа аԥшаҳәа зегьы. Анаҩс, Париж иҭыҵыз Диубуа иныҟәарақәа реихшьала знылаз аизга азы ианашьахоит Афранцыз географиатә еилазаара ахьтәы медал. Уи азин инаҭеит Швеицариа иҟаз Невшательтәи аҭҵаарадыррақәа ракадемиа археологиа акафедра напхгаҩыс дҟаларазы.
Апоет, аромантик
«Абри аҩыза аимгеимцарақәа раан угәы еиуеиԥшым цәаныррала иҭәуеит. Гәыхьрадеи гәхьаагарадеи урыхәаԥшуеит зынџьырҵас еивҵаԥсоу ашьхақәа, зықәцәақәа сыла ихҩоу. Арҭ ашьхақәа злахҟьоу ижәытәӡатәиу абнарақәа зынӡа ихьшәашәоушәа угәы иабоит (Ашьха ашьапаҿы ирызҳауеит иблахкыгоу абӷьы иаҵәа змоу аҵлақәа – ахьаца, ашә, аџь, иссирӡоу аҵиаақәа; аҳаракырахь аԥсақәа рацәоуп). Ари зегьы иузцәырнагоит агәрагара – иахьа акәызшәа адунеи аншаз, абраҟагьы акәызшәа иара ахьшаз. Амра аҭашәамҭаз, аԥшалас анаҿало аамҭазы, аҳауа цқьа уанеимнадо, агагақәа анаухо, ауаҩы зеилкаара дашьҭоу амаӡақәа иреиԥшны, ашьшьыҳәа игыло амза аҭынчреи агәыраҳаҭреи алашара иацны ианканарҷоҷо, абарҭ аԥсабара асахьақәа зегьы ацәқәырԥақәа ирыцзазо аӷбантә ианубо – убри оуп иссиру аԥхыӡ!.. Зтәыла иахырцаз арыцҳа! Насыԥ ду умоуп ҳәа иԥхьаӡа, знык иадымхаргьы Гагра ацәаара унахьыԥшызар, уи уацәыхарахацыԥхьаӡа Кавказ ашьхеибаркыра ишалаӡуа убахьазар. Умҩа нымҵәааит узҭаху, иуҭаху рыбжьара уҟалаанӡа!»
Абнараҿ игылоу ауахәама
«Аԥшьыркца асахьа змоу, ашьарсҭақәа ирганы иҟоу аҭӡы агәашәқәа ҳарҭысын, абар зегь реиҳа иблахкыгоу, илаламбатәу абаа хыжәжәарақәа рҿаԥхьа сааины сгылоуп. Абри аныхабаа аӡбахә бзиа саҳахьан, аха сыблала избаз акырӡа иаҳа иџьашьахәуп, сыззыԥшыз аасҭа – Аԥсны аԥсабара аиаҵәара иагәҭылаку ари астиль аамысҭашәареи агәаӷьреи уаршанхоит».
«Пицундатәи ауахәама аҭагылазаашьа атәы сҳәозар, сара Пицунда саныҟаз избаз ахыбра, ҳәарада, аиҭашьақәыргылара ауеит. Амацәыс заахаз аҟәырӷ акылҳареи, ибгаз хыхьтәи аҿаԥшьи рыда, ауахәама еицакра амамызт, еиқәханы игылоуп».
Баслаҭа
«Ари аиашарҭа хәыҷы, аҭбаарала 1 ½ верс иҟоу, мрагыларахьала абаа инаркны ахәқәа рҟынӡа, уажәтәи акарантин ҟалаанӡеи аҩнқәеи аџьармыкьақәеи рыла иҭәын. Усҟан Аҟәа инхон ф-нызқьҩык раҟара ауааԥсыра. Хаҳәла ичаԥаны иҟаз ашьҭрала акварталқәа зегьы ирылсны ицон аӡиас Баслантә иаауаз аӡы. Аӡиас аӡхырԥԥаҿы қьырмыҭла иҟаҵан аӡеизакырҭа – Ҭырқәтәылантәи иаауа аӷба хәыҷқәа рзы. Ижәытәӡаз Аҟәа иамҭаны акгьы аанымхаӡеит, абнара иахаԥаз аҩнқәеи амҩадуқәеи рыда; амшын аганахьала ақалақь зыхьчоз аҭӡы аҟынтәгьы инхаз хәҭа-хәҭала иуԥылоз цәынхақәак роуп; аӡы зҭаланы иаауаз аканалқәа агәамсам рҭачны иҟан; абаа иаакәыршаны ижыз ажра ҭыԥқәак рыҟны иахаҵәо адгьыл ҭаԥсан; зымҩа нкылоу аӡиас Баслаҭа аӡбаарақәа арҿиеит;аԥхынра ианасакьаҳәымҭоу аӡбаарақәа ирхылҵуа ахылҩа-ԥсылҩа, ҳәарада, агәабзиаразы иҽеим аҭагылазаашьа аԥнаҵоит. Николаи ацқьа ибаа, мамзаргьы Поти раамышьҭахь, Урыстәыла иатәу Амшын Еиқәа аҿықәантәи аҭыԥқәа зегь рахьтә реиҳа иманшәалам акәны иҟоуп Аҟәа. Шәҩык рыла ишьақәгылоу агарнизон аҿы зегь чмазаҩцәоуп, ргәабзиара даараӡа иуашәшәыроуп. Ари аҩыза аҭагылазаашьа аԥыхра мариаӡоуп – Баслаҭа аканалқәа зегьы рыцқьазар, аӡбаарақәа ҭарбазар, ҳәарада, Аҟәа ауаҩы игәабзиаразы ибзиоу ҭыԥны иҟалон, амшын иаҿықәу иарбан қалақьзаалак еиԥш. Аха ари аҩыза аус знапы азыркуада умҳәозар…»
Диоскуриа ԥшаауа
«Уамашәа иубаргьы алшоит, Милет ақалақь иалҵыз Диоскуриа ашьаҭаркыҩцәа Аԥсны зегьы иреиҳау аӡиас Кәыдры аԥшаҳәа ахьалрымхыз, уи ахаҭыпан аӡиас хәыҷы иаҳа изырҭахха. Аҭыԥантәи ауааԥсыра, ари аӡиас рацәак агәхьаа мкыкәа Искуриа, Цхузамели, ма Мармар ҳәа иашьҭоуп. Убраҟоуп, иссиру абнара амҵан, ҳара иахьаҳбо аԥсуа қыҭақәа. Араҟа ирызҳауеит ашәҵлақәа, аџьҵлақәа уҳәа убас егьырҭгьы. Нас уамашәа изаҳбои, абырзенцәа ари аҭыԥ рколониа аргыларазы иахьалархыз, ари аҭыԥ инақәыршангьы аҭӡы ахьышьҭырхыз? Аха уажәазы, арҭ аҭыԥқәа уаҩы зынӡа инижьызшәоуп ишыҟоу, мамзаргьы аамҭала анхаҩы идгьылқәа рыԥсы аныдиршьо еиԥш акәзаргьы ҟалап. Ашьхақәа, бна иаҵәала ихҟьоу уанрыхәаԥшуа, аладахьала – амшын кеикеиуа ианубо, угәы иаанамгар ҟалом, аҭоурыхи ацивилизациеи рхыҵхарҭаҿы, алакәқәеи, амифқәеи рдунеиаҿ уҟоушәа… Нас иабаҟоу ара инхоз, ари џьанаҭ ҭыԥ аҟны агәахәара зауаз ауааԥсыра?».
Самырзаҟан
«1832 – 1833 шықәсқәа рзы Самырзаҟан лассы-лассы аимҵәаҩцәа ақәыларақәа аԥшьыргон. Уи зхылҿиаазгьы абри ахҭыс оуп. Зны, Леван Дадиани, Гыртәыла аҭауад, иижәыз аҩы хәыҷык ихы иасын, иҭаххеит уи аамҭаз иааигәара иҟаз аԥсуа ҭауад Анчабаӡе уск иирҟаҵарц, аха уи иара мап аәикит, аурыс афицар имаҵура иақәнагом ҳәа. Уи аҩыза аҭак Дадиани ихы ихнахит, алаба днамҵасны аԥсуа ҭауад дисып ҳәа нақәикит. Аха Анчабаӡе аҳәала ихы ихьчеит. Уи еиҳагьы Дадиани иԥсахы еибанаркит. Анчабадзе иакәзар, Дадианаи ихымҩаԥгашьа дахьирхәырц иаҳәа иҟьеит, аха уи имықәшәеит. Дадиани имаҵурауаа ааиԥхьан, Анчабаӡе дҿаҳәаны абаашқәа рук аҟны дҭаркырц адҵа риҭеит. Уи абаа аҟнытә Анчабаӡе дыбналеит Самырзаҟанҟа. Убри ашьҭахь Анчабаӡе ишьоура далагоит – дааҟәымҵӡакәа Гыртәыла дақәло, иқәыблаауа. Ҵабалаа иваргыланы, Дадианаи уаҳа урҭ аҿагылара рыҭара илымшо аҟынӡа днаргеит. Убасҟан Дадиани аурысцәа рахь аҳәара ҟаиҵеит, иҳәаақәа Анчабаӡе иҟнытә рыхьчараҿы ицхраарц азы».
«Кавказ – дара рҭыҩроуп»
«Мраҭагыларатәи Урыстәылахь ахәаахәҭратә мҩа аатыр, Аԥсны иаарласны ашьапы иқәгылон, аҿиарагьы иалагон. Ари аҳәынҭқарра рыцҳа аҟны ишьақәгыларын аҭынчра, Аԥсныи Гыртәылеи рықәлара есымша иазыхиоу агагшәыг ҟазшьа змоу Ҵабалтәи аимҵәаҩцәа аанызкыло амч ҟалар. Икьаҿу, иманшәалоу амҩақәа ылхны мацароуп Урыстәыла Кавказ анапаҿы аагара шалшо, иара убасгьы Аԥсны аҭауадцәа ргьангьашара аанкылара. Аҭауадцәа ибзианы еилыркаауеит, Кавказ зегьы – дара ирҭыҩраны ишыҟоу, ачерқьесцәа – дара рҩызцәа, ианакәызаалак урҭ ацхыраара рыҭара ишазыхиоу».
Аҵасқәа ирызкны
«Акәашара уаҟәыҵны, уаҳа сылшом ҳәа ацара ԥхашьара дууп ҳәа иԥхьаӡоуп. Зныкымкәа избахьан, шаҟа ирцәыуадаҩыз акәашаҩцәа. Зны аинралк, уа иҟаз ԥҳәыск длыҳәеит акәашара лхы алалархәырц; сааҭк аҟара ҵит ԥсыуа ҷкәынак дицкәашоижьҭеи, илылшоз зегь ҟалҵеит длырааԥсарц, аха аҷкәын даангылап ҳәагьы игәы иҭамызт. Авуаль ахаҭыԥан лхы-лҿы зҵәахуаз ачоуҳатә касы лыԥсыԥ лагаҩагара аруадаҩуан; лшьамхқәа ҵысуан, уаҳа аалылымшо дыҟан, абыржәы лыԥсы аамачҷхаратә дшыҟаз, аинрал днеины лара аиааира лгеит ҳәа арԥыс иҳәарц диҳәеит».
Кавказ иахысыз аныҟәаҩ
Диубуа-аныҟәаҩы инижьит усҟантәи аамҭазтәи Аԥсны иазку хәы змаӡам аҭоурыхтәи, агеографиатәи, атопографиатәи дыррақәа. Иара игәаанагарақәеи, изгәаҭарақәеи раарԥшразы ихы иаирхәо ажәақәа зны-зынла имҿыӷуп, аха ус шакәугьы, Аԥсны ҭызҵаауа рзы даараӡа аинтерес аҵоуп.
Ахәыҷқәа рыхьчара амш азы АААК Аҟәа ахәыҷтәы ныҳәа мҩаԥнагеит
Ахәыҷқәа рыхьчара жәларбжьаратәи амш, рашәарамза 1 азы Адунеизегьтәи аԥсуа-абаза конгресс еиҿнакааит ахәыҷтәы ныҳәа. Аусмҩаԥгатә рхы аладырхәит Аԥсны араионқәа реиҳарак рҟынтә хышәҩык инареиҳаны ахәыҷқәа. Урҭ рхыԥхьаӡараҿы иҟан Ареспубликатә Ахәыҷтәы реабилитациатә центри, агәыҳалалратә еиҿкаара «Кьарази», Акультуратә-гәыҳалалратә Фонд «Ашанеи» хылаԥшра зырҭо ахәыҷқәагьы.
Ахәылԥаз мҩаԥигон Аԥсны зҽаԥсазтәыз артист Џьамбул Жорданиа. Аныҳәа аартуп ҳәа алаҳәара аныҟаиҵа ашьҭахь, асценаҿы ицәырҵит Очамчыратәи ашкол-интернат иатәу жәлар рыкәашаратә ансамбль. Урҭ инарыгӡеит акәашаратә номер «Абазинка».
АААК Иреиҳаӡоу ахеилак ахантәаҩы Мусса Егзакь ихьӡала еизаз зегьы дрыдныҳәалеит Аконгресс ауснагӡаратә маӡаныҟәгаҩ Инар Гыцба, уи ахәыҷқәа ирзеиӷьишьеит анасыԥ, аманшәалара, аҭынчра.
АБРИ АХҬЫС ИАЗКУ АФОТОЛЕНТА АХӘАԤШРА
Аныҳәатә хәылԥазы иаҭааз зегьы ирзыԥшын амузыкатә сиурприз – Очамчыратәи ашәаҳәаҩ қәыԥш Саида Азизова лашәа ҿыц «Имариам амҩа» (акомпозитор Анри Гәымба) апремиера. Ари ашәа аԥҵан Адунеизегьтәи аԥсуа-абаза конгресс аԥшьгарала. Ишәгәалаҳаршәоит, авокалтә конкурс «Орфеи» аҟны зегьы иреиӷьны аԥсуа ашәа анагӡаразы Саида Азизова ишланашьаз АААК иҷыдоу аҳамҭа – хаҭала лара лзы иаԥҵаз акомпозициа.
Ашәа ҿыц налыгӡаанӡа, Саида иҭабуп ҳәа ралҳәеит лгәахәтәы анагӡара зыбзоуроу зегьы – ауаа рацәа рҿаԥхьа лхатә ашәа лыманы ақәгылара еснагь лгәы азыҳәон.
«Иҭабуп идуӡӡаны, зегьы ишәыдысныҳәалоит иахьатәи аныҳәамш! Абзиара шәымаз Адунеизегьтәи аԥсуа-абаза конгресс, аныҳәа аиҿкааҩцәа зегьы. Лымкаала иҭабуп ҳәа иасҳәоит Анри Гәымба. Шәсырԥхашьом», – лҳәеит Саида.
Аныҳәа асасцәа убасгьы ирзыԥшын еиуеиԥшым апрограммақәа. Убас, аныҳәа аҳәаақәа ирҭагӡаны аԥсабарахьчаразы аурок ахәыҷқәа ирзымҩаԥылгеит Аԥснытәи Аҳәынҭқарратә музеи аԥсабара аҟәша аиҳабы Таиа Аланиаԥҳа, амҩатә ԥҟарақәа ирызкны аурок еиҿнакааит Аҟәатәи ақәыԥшра аҩны.
Аԥсуареи ақьиареи ирызку аурокқәа рҟны рҵаҩцәас иқәгылеит ашкол «Алашара» адиректор Мариа Ԥлиаԥҳаи, аԥсуа бызшәеи алитературеи рырҵаҩы Есма Матуаԥҳаи. Арт-студиа «Сальвадор» арҵаҩы Иана Пинчук ахәыҷқәеи урҭ рҭаацәареи рзы имҩаԥылгеит аҿыханҵатә ҟазаразы амастер-класс. Асекциақәа зегьы иҷыдоу арбагақәа рыла иалкаан. Ахәыҷқәеи урҭ ранацәеи рабацәеи ацхыраара рырҭон Адунеизегьтәи аԥсуа-абаза конгресс аволонтиорцәа.
Еиҳарак ахәыҷқәа иргәаԥхаз иреиуан аквагрим астудиа: зегьы ргәы хыҭхыҭуа иазыԥшын доусы раамҭа анааиуа ҳәа, реиҳа бзиа ирбо амультфильмқәа рыҟнытә афырхацәа рхаҿсахьақәа рхы-рҿы аҟны иҭырхырц.
Аныҳәатә хәылԥазы аиҿкаара активла рхы аладырхәит Адунеизегьтәи аԥсуа-абаза конгресс иатәу Аҿар рхеилаки Аҳәса рхеилаки.
«Ҳара ибзианы еилаҳкаауеит, ԥеиԥшс иҳамоу ахәыҷқәа шракәу, дара ирызку аусқәагьы ҭакԥхықәрала ҳрызнеиуеит. Ҳныҳәа амилаҭтә ҟазшьа аҵоуп, ицәыргоу апрограммаҿы иарбоуп амилаҭтә кәашаратә еицлабрақәеи, аԥсуа ашәақәа рконцерти», - иҳәеит АААК Аҿар рхеилак анапхгаҩы Леван Торчуа.
Торчуа иажәақәа рыла, ахәыҷқәеи урҭ рҭаацәарақәеи рзы ас еиԥш иҟоу аусмҩаԥгатәқәа иаҭахны иҟоу акоуп, избан акәзар ахәыҷқәа рзы аныҳәатә хәылԥазқәа Аԥсны лассы-лассы имҩаԥыргаӡом.
«Аныҳәа аҳәаақәа ирҭагӡаны имҩаԥгаз аконкурсқәеи, аҳәыҷқәа рзы амастер-классқәеи, арлахҿыхратә программақәеи ҳаарыхәаԥшны иаҳҳәар ҳалшоит, Ахәыҷқәа рыхьчара жәларбжьаратәи амш аҭаацәара зегьы рзы аинтерес зҵоу ныҳәаны ишыҟоу», – ҳәа инаҵшьны иазгәеиҭеит Торчуа.
АААК ахьӡала Торчуа иҭабуп ҳәа реиҳәеит аныҳәа аиҿкаараҿы иҟарҵаз адгыларазы Аконгресс апартниорцәеи, аҩызцәеи – аҿартә политикеи аспорти рзы Аҳәынҭқарратә еилакы, ауаажәларратә хеилак «Иаарту анаргәыҵ», Резо Занҭариа, Денис Оҭырба, Саид Ҭаниа, Ручис Арӡынба.
АААК Аҳәса рхеилак иалахәу Аза Гәымԥҳа иазгәалҭеит, аусмҩаԥгатә аиҿкаараан Аконгресс активистцәа ахәыҷқәеи урҭ ранацәеи рабацәеи рҭахрақәа шазгәарҭаз.
«Ҳара зегь ҳанацәоуп, ибзиаӡангьы еилаҳкаауеит – ахәыҷқәа аҩны ираҳҭо аԥхарреи ахӡыӡаареи рынахысгьы, иахьынхо рықалақь гәакьа шрыхӡыӡаауагьы рнырлароуп. Ахәыҷқәа аҭынч ԥсҭазаара рымазароуп, игәырӷьаҵәа ирызҳалароуп. Анцәа иџьшьаны, иахьа ҳаԥсадгьыл аҿы абри аҩыза аныҳәа азгәаҳҭартә ҳаҟоуп. АААК Аҳәса рхеилак рҽазыршәеит хкырацәала еиҿартәоу апограмма ҭбаа аиқәыршәара. Абри аныҳәа аиҿкаара ҳахьалахәу даара ҳгәы иахәоит», – лҳәеит Гәымԥҳа.
Зегь реиҳа аныҳәа иаргәырӷьаз, ҳәарада, ахәыҷқәа роуп.
«Аныҳәахь сани саби срыцны сааит. Араҟа даара илахҿыхроуп. Зегь сгәаԥхеит», – лҳәеит ԥшьышықәса зхыҵуа Миа Сангәлиаԥҳа.
Аҩреи ахәмарреи ирхамшәалоз ахәыҷқәа иахьцалак зылаԥш рхыз анацәеи абацәеи акыр ишааԥсазгьы, урҭгьы аныҳәа ргәы алаҟан.
«Адунеизегьтәи аԥсуа-абаза конгресс иҭабуп ҳәа раҳҳәоит ҳхәыҷқәа абас иахьдыргәырӷьаз азы. Насыԥ рыманы иҟаҵәҟьоуп. Аныҳәа хазына ҳзеиҿышәкааит, ус иҟоу аныҳәақәа иҵегь ирацәахар ҳҭахуп», – лҳәеит Ҳамида Осиа, аныҳәахь зԥа Кирилл длыманы иааиз.
Аныҳәа аҭааҩцәа хәыҷқәа дырлахҿыхуан еицырдыруа амультфильмқәа рперсонажцәа реиԥш еилаҳәаз акьанџьа дуқәа – Микки Маус, алым Алекс, Кунг-фу Панда, атрансформер Бамблби, иара убас алабахәуаныҟәаҩцәеи, афокусҟаҵаҩцәеи.
Аныҳәа иалахәыз зегьы даҽа ҳамҭа џьашьахәыкгьы рзыԥшын – ақьаадтә шоу. Ахәыҷқәа уи лымкаала иргәаԥхеит.
Ақьаадтә шоу
Ахәыҷқәа рыхьчара жәларбжьаратәи амш – реиҳа ижәытәӡатәиу жәларбжьаратәи аныҳәақәа ируакуп. Уи амҩаԥгара иаԥшьган 1925 шықәсазы, Женева имҩаԥысуаз ахәыҷқәа рманшәалахара азҵаарақәа ирызкыз Адунеизегьтәи аконференциаҿы. Аха раԥхьаӡа акәны ари аныҳәа азгәаҭара аналыршаха даҽа 25 шықәса рышьҭахь ауп – 1950 шықәсазы, уи нахыс есышықәса иазгәарҭогьы иалагеит. Ахәыҷқәа рыхьчара амш – ахәыҷқәа ирныҳәа мацарам, ари амш даҽазныкгьы ауаа иргәаланаршәоит ахәыҷқәа рзинқәа шыхьчатәу, ахәыҷыжәлар насыԥ рыманы ирызҳаларц, аҵара рҵаларц, бзиа ирбо аус рнапы алакызарц, раԥхьаҟа даргьы аҭаацәа бзиақәа аԥҵаны ртәыла иаҵеицәа иашаны игыларц азы.
Константин Васильев
хороший праздник!
Давид Коиава
Очень фееричный день получился! Спасибо!
Агәырӷьара аамҭа: АААК ахәыҷқәа аныҳәа рзеиҿнакааит
Ахәыҷқәа рыхьчара жәларбжьаратәи амш аҽны АААК еиҿнакааит иагьымҩаԥнагеит ахәыҷтәы ныҳәа ду. Ари аныҳәа иаҭааз ахәыҷқәа гәырӷьарала аамҭа рхыргеит: рызхара ихәмарит, иччеит, ишәаҳәеит, икәашеит, аҵыхәтәан аныҳәа ргәы алаҟаны игәыдеибакылон.
Еизаз зегьы дрыдныҳәалеит Адунеизегьтәи аԥсуа-абаза конгресс ауснагӡаратә маӡаныҟәгаҩ Инар Гыцба, ахәыҷқәа ирзеиӷьишьеит анасыԥ, аманшәалара, аҭынч ԥсҭазаара.
Ахәылԥаз амҩаԥгаҩс дыҟан Аԥсны зҽаԥсазтәыз артист Џьамбул Жорданиа. Асценаҿы иара дицықәгылоуп Очамчыратәи ашәаҳәаҩ қәыԥш Саида Азизова, авокалтә конкурс «Орфеи» аҟны аԥсышәала иреиӷьны ашәа анагӡаразы АААК иҷыдоу аҳамҭа занашьаз. Уи аҳамҭа – ҷыдала лара лзы иҩыз ашәа «Имариам амҩа» ауп.
Ахәылԥаз аҭааҩцәа рҿаԥхьа иқәгылеит акәашаратә коллективқәа «Империя танца», «Путь танца».
Иреиӷьу рномерқәа ықәдыргылеит Очамчыратәи ашкол-интернат иатәу жәлар рыкәашаратә ансамбль
Ахәыҷқәа аныҳәа ишеигәырӷьоз рӡомызт.
Зегьы иргәаԥхеит аквагрим-ҟаҵарҭа, уаҟа ахәыҷқәа рхы-рҿқәа рҿы бзиа ирбо амульперсонажцәа рхаҿсахьақәа ҭырхуан.
Аҷкәынцәа хәыҷқәа агәаран иқәгылеит ниорф ихәмарырц азы (ҳаамҭазтәи ахәыҷтәы хәмарра, адәахьы ихәмаруеит ахәмарга бџьар кны – аред.).
Ахәыҷқәа рхы ԥыршәеит иара убас аҵәыршәраҿгьы
Амольбертқәеи, ашәыгақәеи, ахьшьыгақәеи ирыддырхалаз ахәыҷқәагьы маҷҩымызт. Ахәыҷқәа асахьа ҭырхуан арт-студиа «Сальвадор» апрофессионалцәа рхылаԥшрала.
Ахәыҷқәа рзы еиҿкааз арлахҿыхратә программа иахәҭакын иара убас ажәытәтәи ахәыҷтәы хәмарра «классики» (асфальт аҟны ахәмарра – аред.).
Ахәыҷқәа асфальт аҟны амел алагьы иҭыхуан.
Афото аҟны: АААК имҩаԥнагаз аицлабрақәа рҿы аиааира згақәаз. Ахәмарра ниорф аҟны аиааира игеит Алан Габниа, аҵәыршәраҿы – Дамиана Бигәаа, «классики» аҟны – Сандра Лашәриа.
Аныҳәа аанҵәаанӡа ахәылԥаз асасәа дырлахҿыхуан алабахәуа-ныҟәаҩцәа.
Аныҳәа аҭааҩцәа хәыҷқәа дырлахҿыхуан иара убас еицырдыруа амультфильмқәа рперсонажцәа реиԥш еилаҳәаз акьанџьа дуқәа – Микки Маус, алым Алекс, Кунг-фу Панда, атрансформер Бамблби, иара убас алабахәуа-ныҟәаҩцәеи, афокусҟаҵаҩцәеи.
Ахәыҷқәа бзиа ирбо амультфильмқәа рфырхацәа гәыдыркылар рылшон.
Аныҳәа иалахәыз зегьы даҽа ҳамҭа џьашьахәыкгьы рзыԥшын – ақьаадтә шоу. Ахәыҷқәа уи лымкаала иргәаԥхеит
Ахәыҷқәа ирзырхиан аинтерес зҵаз аҵатәхәқәеи амастер-классқәеи: аԥсабарахьчареи, амҩатә ԥҟарақәеи, аԥсуареи, ақьиареи аурокқәа, асахьаҭыхразы амастер-класс. Аныҳәа алахәцәа асфальт аҿы иҭыхуан, аҵәыршәраҿы еиндаҭлон, хәыда-ԥсада аршәы рфон, ҳамҭасгьы иԥшшәылоу аԥышҭарчқәа роуан.
ИИА "Алашара"
Аҟәа ихацыркуп амилаҭтә маҭәа аӡахшьа арҵаразы апроект
Аԥсуа милаҭтә маҭәа аӡахразы акурсқәа аатит Аҟәа, икоммерциатәым автономтә еиҿкаара «Алашара» ацхыраарала.
Аԥсуа-абаза милаҭ рыҿиара ацхырааразы жәларбжьаратәи ассоциациа «Алашара» аԥсуа-абаза милаҭ рытрадициатә напҟазара аиқәырхара аҳәаақәа ирҭагӡаны «Алашара» ахада Мусса Егзакь ишьақәирӷәӷәаз 2019 шықәсазтәи апрограмма инақәыршәаны, иаԥнаҵеит, иагьхацнаркит аԥсуа милаҭтә хаҵа маҭәа аӡахразы апроект Аҟәатәи асареи аӡахреи рышкол «Мода-Текс» адгаланы.
ИАЕ «Алашара» Аԥсны иҟоу ахаҭарнак Алиас Аиба еиҭеиҳәеит акурс инықәырԥшшәа ԥшьымз рҟынӡа инаӡоит ҳәа. Амилаҭтә маҭәа аӡахшьа зҵо уажәазы хәҩык ыҟоуп, ирҵахьоугы рацәоуп. Ԥшьымзтәи ркурс ахыркәшараан агәыԥ иалоу рыцԥхьаӡа амилаҭтә хаҵа маҭәа рӡахуеит, иааидкыланы хә-костиумк хианы иҟарҵоит.
«Абри апроект хықәкы хадс иамоуп аԥсуа милаҭ маҭәа аларҵәара, амилаҭ маҭәа аӡахшьа здыруа аҟазацәа рхыԥхьаӡара аизырҳара, иара убри алагьы аԥсуа милаҭтә костиум атрадициақәа реиқәырхара ацхраара», – иҳәеит Аԥсны иҟоу «Алашара» ахаҭарнак.
Амилаҭтә костиум аӡахшьа адыррақәа реиқәырхара иаҵоу актуалра анахысгьы, акурсқәа раартра ҵаҵӷәыс иамоуп уи иадҵаалоз рырацәарагьы ҳәа азгәеиҭеит Аиба. Аԥсуаа рыбжьара акультуратә ҭынхахьы иҟоу аинтерес азҳара иаҿуп иҳәеит иара, амилаҭтә маҭәа акәзар – уи зшәызҵо рхыԥхьаӡара иацлоит, ишаԥсыуаау аарԥшразы, рмилаҭтә хаҿра амырӡразы.
Акурсқәа рҟны рҵаҩыс иҟоу руаӡәы – амилаҭтә маҭәа амодельер, Аҟәатәи аӡахра аҩны «Мода-Текс» аусзуҩы Диана Арџьениа лоуп. Лара еиҭалҳәеит гәахәарала ари апроект аҽалархәразы ааԥхьара шлыдылкылаз, избанзар уи аинтерес ацуп, амилаҭтә маҭәа ҩаԥхьа имодахоит.
«Лассы-лассы иҳадҵаалоит, амилаҭтә костиумқәа еиҳарак иззырӡахуа ахәыҷқәа роуп. Ҳәарада, адуцәагьы иҿарҵоит, хадаратәла, 40 шықәса ирҭысхьоу ахацәа. Уажәы ачарақәа рҿгьы иаҳԥылоит милаҭ маҭәала еилаҳәоу ауаа», – лҳәеит Арџьениа.
Ателье аҟны акостиум аӡахра бжьаратәла 20-25 нызқь мааҭ артәоит ҳәа ацылҵеит лара.
Апрактикатә усура адагьы, акурс алахәцәа алекциақәагьы ирзыӡырҩуеит, аба архиашьа, ииашаны аус адулашьа иазкны. Алекциақәа мҩаԥылгоит асахьаҭыхҩы-астилист Амина Гамсаниа.
«Аба иазку адыррақәа даара ирацәоуп, ари акыр иҭбаау маҭәаруп, аспектқәа маҷымкәа иамоуп. Ҳара аԥсуа милаҭтә маҭәа аӡахшьа ҳҵоит аҟнытә, хықәкыла иҭаҳҵаауа уи аӡахраан рхы иадырхәо аба ахкқәа роуп. Ишаԥу еиԥш, урҭ ԥсабаратә аалыҵқәазароуп: ақәны, абамба, ачоуҳа, акәымзцәа, акадифа, абырфын, аласа. Ҳаамҭазы ахархәара рацәаны иарҭо иалагеит агабардин», – лҳәеит Гамсаниа.
Нурбеи Камкьиа ихаҿсахьақәа: асценаҿы, акадр аҿы
Нурбеи Камкьиа (арымарахьала) Анџьело ироль наигӡоит, Виктор Гиуго иҩымҭала иқәыргылоу аспектакль «Анџьело» аҟны, Қарҭ, абҵара 20, 1958 шықәса
© Камкьиаа рҭаацәаратә архив аҟнытә
Нурбеи Камкьиа афильм «Время счастливых находок» аҟны, арежиссиор Генрих Габаи, 1969 шықәса
Аспектакль «Амра атыҩ ианакы» аҟынтә асцена, 1971 шықәса. Афото аҟны: Анзор Мықәбеи Нурбеи Камкьиеи (аҳ Рисмаг ироль наигӡоит)
Олег Лагәлаа, Нурбеи Камкьиа, Сегреи Сақаниа, Шьалуа Гыцба аспектакль «Мари-Октиабр» аҟны, Жак Робер ироман ала Дмитри Кәартаа иқәиргылаз, 1972 шықәса
Афильм «Хҭырԥа шкәакәа» арежиссиор Владимир Соловиов. Афото аҟны арымарахьала арыӷьарахь: Нурбеи Камкьиа, Еҭери Коӷониа, Рушьни Џьопуа, 1974 шықәса
Нурбеи Камкьиа афильм «Хҭырԥа шкәакәа» аҟны, арежиссиор Владимир Соловиов,1974 шықәса
Лео Касланӡиеи Нурбеи Камкьиеи аспектакль «Ахрашәа» аҟны
Леонид Брежнев ипиесала иқәыргылоу аспектакль «Аиҭаира», ақәыргылаҩ Виктор Терентьев, 1970-тәи ашықәсқәа
Мар Баиџьиев ипиесала иқәыргылоу аспектакль «Адуель», ақәыргылаҩ Михаил Мархолиа. Афото аҟны: Софа Агәмааԥҳаи Нурбеи Камкьиеи
Иури Бондарев ипиесала иқәыргылоу аспектакль «Аҟәара». Афото аҟны: Нурбеи Камкьиеи Виолетта Маанԥҳаи, 1985 шықәса
Виктор Терентиев испектакль «Ацынҵәарах», Баграт Шьынқәба ироман ала иқәыргылаз. Афото аҟны: Нурбеи Камкьиа (Заурҟан Золак ироль наигӡоит), Ҭеимураз Чамагәуа, 1985-1986 шықәсқәа
Нурбеи Камкьиа афильм «Чегемски детектив» аҟны, арежиссиор Александра Светлов, 1986 шықәса
Нурбеи Камкьиа афильм «Пока есть время» аҟны, арежиссиор Борис Шиленко, 1987 шықәса
Нурбеи Камкьиа афильм «Иаса» аҟны, арежиссиор Борис Шиленко, 1988 шықәса
Шьалодиа Аџьынџьал ипиесала иқәыргылоу аспектакль «Март 4», арежиссиор Гьаргь Кавтараӡе. Афото аҟны: Чынчор Џьениа, Рауль Ақаҩба, Нурбеи Камкьиа, 1991 шықәса
Рашәарамза 15 рзы иԥсы ҭазҭгьы 85 ихыҵуазаарын еицырдыруа аԥсуа актиор, Қырҭтәылатәи ССР, Аԥснытәи АССР, Нхыҵ-Уаԥстәылатәи АССР жәларқәа рартист Нурбеи Камкьиа.
Ахаҭарақәа Нурбеи Камкьиа
Асабрада зҿамыз актиор: Нурбеи Камкьиа иԥсҭазаареи ирҿиареи
Ахаҭарақәа
Рашәарамза 15 рзы иԥсы ҭазҭгьы 85 ихыҵуазаарын еицырдыруа аԥсуа актиор, Қырҭтәылатәи ССР, Аԥснытәи АССР, Нхыҵ-Уаԥстәылатәи АССР жәларқәа рартист Нурбеи Камкьиа. Асценаҿи аԥсҭазаараҿи иара дзакә уаҩыз иазкуп АААК аинфопортал иазнархиаз аочерк.
Нурбеи Камкьиа афильм «Чегемски детектив», арежиссиор Александр Светлов, 1986 шықәса
Нурбеи Камкьиа Федерико Гарсиа Лорка ипиеса «Ишьаарҵәыраз ачара» аҟны
Мар Баиџьиев ипиесала иқәыргылоу аспектакль «Дуель» аҟны Нурбеи Камкьиа инаигӡоит Азиз ироль, Михаил Мархолиа
Атеатри акинои рактиор Нурбеи Камкьиа иԥсҭазаара аҵыхәтәантәи амшқәа рҟынӡа изанааҭ ала аус иуан уҳәар ауеит. Иԥсра шықәсык шагыз иҽҭихит урыстәылатәи афильм «Август восьмого» аепизодқәак рҟны, арежиссиор: Џьахонгир Фаизиев. Иналукааша аԥсуа актиор идунеи иԥсахит 2013 шықәсазы, 79 шықәса дшырҭагылаз. Иаалырҟьаны игәабзиара бааԥсхеит. Нурбеи иқәра шмаҷымызгьы, абасҵәҟьа иаарласны ҳанижьуеит ҳәа уаҩ дыҟамызт.
Нурбеи Камкьиа ахәаԥшәа дыргәалашәоит акино аҟны ихамышҭыхәу ирольқәа рыла. Иара иҽҭихит Владимир Савелиев ифильм ҟаимаҭ «Хҭырԥа шкәакәа» аҟны, афильм сценаристс даман Баграт Шьынқәба ихаҭа. 1975 шықәсазы иҭыхыз ари афильм аҟны Нурбеи ирҭеит ароль хадақәа руак.
Нурбеи Камкьиеи афильм «Хҭырԥа шкәакәа» арежиссиор Владимир Соловиови апремиера аҽны, Москва, 1974 шықәса
Иҽҭихит иара убас афильмқәа «Время счастливых находок», «Жизнь и удивительные приключения Робинзона Крузо», «Чегемский детектив», «Пиры Валтасара, или ночь со Сталиным» уҳәа убас егьырҭ рҟынгьы. Иааидкыланы 22 киносахьа рҟны иҽҭиххьан.
Акино анахысгьы, Нурбеи Камкьиа Аԥсуа драматә театр актиорс дыҟан. Уи иактиортә ҟазара аҩаӡареи, ароль аҽагәылахара шилшози иахьагьы арежиссиорцәа ҿырԥшыс иааргоит аҿарацәа рҿаԥхьа.
Аԥсуа театр Москватәи агастрольқәа. Афото аҟны: арымарахьала аҩбатәи – Чынчор Џьениа, анаҩс – Олег Лагәлаа, Софа Агәмааԥҳа, Акакьи Хәараа, Нелли Ешба, Дмитри Кәартаа, арыӷарахьала аҵыхәтәан игылоу – Сергеи Сақаниа, Мажара Зыхәба, Нурбеи Камкьиа, Амиран Ҭаниа
Нурбеи Камкьиа ахьӡ-аԥша шиоуз
Нурбеи Камкьиа ирҿиаратә мҩа хацыркхеит Шоҭа Руставели ихьӡ зху Қарҭтәи атеатралтә институт аҟны. Иара иколлега, Аԥсны жәлар рартистка Виолетта Маан, иара уи аинститут иалгахьоу, еиҭалҳәоит иара убасҟангьы Нурбеи астудентцәа рыбжьара ахьӡ-аԥша иманы дшыҟаз. Иҵара ашықәсқәа раан иқәдыргылоз апиесақәа рҟны ибзианы ихы ааирԥшит, арҵаҩцәа еснагь ҿырԥшыс дҟарҵон, аҟыбаҩ злоу, имаашьо студентк иаҳасабала. Виолеттеи Нурбеи аҩыџьагьы Аԥсны иалҵыз астудентцәа ракәын, ҳәарада, еибабахьан, аха иаҳа иааигәаны ианеибадыр насоуп.
Теннеси Уилиамс иҩымҭала иқәыргылоу аспектакль «Атрамваи «Агәазыҳәара», ақәыргылаҩ Дмитри Кәартаа. Афото аҟны: Нурбеи Камкьиеи Виолетта Маанԥҳаи, 1972 шықәса
Аамҭақәак рышьҭахь Виолетта Маан лҵара хыркәшаны лыԥсадгьыл ахь дхынҳәын, Аԥсуа драматә театр аҟны аусура далагеит, усҟан Нурбеи уаҟа дыхәмаруан.
«Даара дуаҩы ҟәымшәышәын, дҭынчын. Алафҳәара бзиа ибон. Ауаҩы изнеишьа дақәшәон еснагь. Хаҵаҵас дыҟан, насгьы ажәала иузеиҭамҳәо, аха уздызыԥхьалоз ҟазшьак илан», – ҳәа лгәалалыршәоит Маан.
Нурбеи Камкьиа аспектакль «Цимбирели» аҟны, Авксенти Цаӷарели ипиесала иқәыргылан, Қарҭ, 1957 шықәса
Афотосахьа аарҳәны
«Аԥсуа драматә театр иқәнаргылоз аспектакльқәа шамахамзар зегьы дрылахәын. Иџьашьатәуп, аха еиҳарак иҵоурам арольқәа ракәын дызчычаз. Иҵоурам афырхацәа рҟынгьы ҟазшьа бзиақәак иԥшаауан, нас ихәмаршьала хәыҷы-хәыҷла аспектакль цонаҵы ахәаԥшцәа зегьы убри ифырхаҵа ргәы дырзалымхуа бзиа дырбаратәы иҟаиҵон», – ҳәа дԥышәырччо иазгәалҭеит Виолетта Маан.
Нурбеи Камкьиа Асланбеи ироль наигӡоит Андреи Лагәлаа ипиесала иқәыргылаз аспектакль «Ашамҭаз» аҟны, 1960 шықәса
Виолеттеи Нурбеи еицыхәмаруан Дмитри Кәартаа испектакль «Абираҟ шкәакәақәа» аҟны. Иара рызкын абахҭаҿы иҭаку абаандаҩцәа, руаӡәык ироль наигӡеит Нурбеи Камкьиа. Виолетта лакәзар, абахҭа иҭакыз ирызнеилоз амедиаҳәшьа лроль налыгӡон.
Нодар Думбаӡе испектакль «Абираҟ шкәакәақәа» аҟнытә асцена. Ақәыргылаҩ Дмитри Кәартаа. Афото аҟны: Сергеи Сақаниа, Мажара Зыхәба, Нурбеи Камкьиа, Виачеслав Аблоҭиа, Алықьса Ермолов
«Убас зны саннеи акәымкәа, Нурбеи сгәы сҽанӡамкәа саашьҭихын асқам снықәиргылеит. Сара сҵаӷаӡа сыҟан, арахь сҵыс-ҵысуан сшәаны. Шәымҭақәак иблақәа еихмырсыӷьӡакәа дсыхәаԥшуан, ахәаԥшцәагьы цәгьарак ҟалоит ҳәа иазыԥшын. Аха Нурбеи ифырхаҵа, зегьы уамашәа ирбаратәы, ажәеинраала аԥхьара дналагоит, убас алагьы амедиаҳәшьа иҽылгәаирԥхоит, уи лыла – ахәаԥшцәагьы зегьы», – ҳәа еиҭалҳәоит Виолетта Маан.
Самсон Ҷанба ихьӡ зху Аԥсуа драматә театр 1955-1956 шықәсқәа рзтәи асезон афиша © Самсон Ҷанба ихьӡ зху Аԥсуа драмтеатр амузеи афонд
Самсон Ҷанба ихьӡ зху Аԥсуа драматә театр 1966-1967 шықәсқәа рзтәи асезон © С. Ҷанба ихьӡ зху Аԥсуа драматә театр амузеи афонд
Абри атриумф ҩышықәса шагыз иқәыргылан «Отелло». Уигьы Шекспир итәы, уаҟагьы ароль хада наигӡон, усҟангьы ақәҿиара дуӡӡа иоуит.
Нелли Ешба иқәлыргылаз аспектакль «Отелло» аҟынтә асцена, 1964-1965 шықәсқәа. Афото аҟны: Иасон Ҷоҷуа, Сергеи Сақаниа, Михаил Ақаҩба, Амиран Ҭаниа, Лео Касланӡиа, Виолетта Маан, Иван Кәакәасқьыр
«Абри аспектакль ҩ-составк рыла иқәыргылан. Руак аҿы ароль хадақәа наҳагӡон Нурбеи сареи, егьи аҿы – Лео Касланӡиеи Анна Аргәыни. Исгәалашәоит апремиера аҽны Леои Аннеи ашәҭшьыҵәра дуқәа рыманы ишааз, Нурбеи сареи иҳарҭарц. Убас аизыҟазаашьақәа ҳаман. Усҟантәи атмосфера ҳәашьа узамҭо иссирын», – ҳәа лгәалалыршәоит Виолетта Маан.
Зыӡбахә ҳәоу аспектакль арепетициақәа лгәаларшәо актриса иазгәалҭоит Нурбеи «дышпартниор хазыназ».
«Сара ашәара соуан, еснагь сгәы ҭыԥаны ицон аспектакль аламҭалаз. Иара сгәы арӷәӷәашьа идыруан, сгәы ирҭынчуан», – лҳәеит актриса.
Теннеси Уилиамс ипиесала иқәыргылоу аспектакль «Атрамваи «Агәазыҳәара», ақәыргылаҩ Дмитри Кәартаа. Афото аҟны: Нурбеи Камкьеи Софа Агәмааԥҳаи, 1972 шықәса
Рушьни Џьопуа, Сергеи Сақаниа, Нурбеи Камкьиа аспектакль «Аус» аҟны, Александр Сухов-Кобылин ипиесала иқәыргылаз
Нурбеи Камкьиа, Сергеи Сақаниа, Азиз Агрба, Мажара Зыхәба аспектакль «Мари-Октиабр» аҟны, Жак Робер ироман ала Дмитри Кәартаа иқәиргылаз, 1972 шықәса
Иԥсҭазаараҿы дзыниаз атрагедиа
Нурбеи Камкьиа иԥсҭазаараҿы арыцҳара далаԥшхьан. Аԥсны Аџьынџьтәылатә еибашьраҿы дҭахеит уи иԥа аиҳабы Асланбеи Камкьиа. Аԥсны Афырхаҵа ҳәа ахьӡ ихҵоуп.
Асланбеи иаб ишьҭра дықәланы даауан, қәҿиарала далгеит С. А. Герасимов ихьӡ зху акинематографиатә институт (ВГИК), арежиссиор изанааҭ ала. Уи аамышьҭахь Асовет ар рыҟны аррамаҵура дахысит, Москватәи аобласт акавалериаҿы. Анаҩс иԥсадгьыл ахь дхынҳәны Аԥсуа телехәаԥшраҿы аусура далагеит, иара убри аамҭазгьы аԥсуа режиссиор Виачеслав Аблоҭиеи иареи афильм еицҭырхуан. Аха аибашьра абаҩхатәра злаз арежиссиор қәыԥш иусура ааннакылеит, анаҩс иԥсҭазаарагьы ҿахнаҵәеит…
Ари атрагедиа аҭаацәара зегьы ӷәӷәала ирныԥшит. Нурбеи иԥшәмаԥҳәыс Зинаида Лагәлаа, Аԥсны зҽаԥсазтәыз арҵаҩы, даара илџьабон лыҷкәын иҭахара, лусурагьы аанлыжьит, нас ачымазара лылаҽын лыԥсҭазаара далҵит 2005 шықәсазы.
Аслан Камкьиа актәи арад аҟны арымарахьала актәи, ВгиК аҿтәи иколлегацәа дрыцны
Нурбеи Камкьиа иԥеиԥш
Нурбеи Камкьиа иҷкәын аиҵбы Беслан аҭаацәара далалеит, ҩыџьа ахшара иоуит, урҭ роуп иахьа Нурбеи Камкьиа иҭынхаз «ихадоу малны» иҟоу. Избан акәзар 2018 шықәсазы иԥеиҵбы Беслангьы машәырла дҭахоит…
Аҩнаҭа иҟоу аҭаца Фатима Харчлааԥҳа илгәалалыршәоит лабхәа шаҟа дгәыбылҩыз, шаҟа ауаҩы дизааигәаз. Фатима 22 шықәса лхыҵуан Нурбеи Камкьиа игәараҭа данҭанагала.
«Иԥҳа гәакьа леиԥш сидикылеит. Аҩнра саннеи раԥхьатәи амшқәа инадыркны сиацәажәон (аԥсуа традициакәа инарықәыршәаны аҭаца ҿыц лабхәа иҟны ацәажәара азин лымаӡам, иара димырцәажәакәа, иахьа уажәраанӡагьы ари аҵас еиқәханы иахьыҟоу аҩнаҭақәа рацәоуп – аред.). Ахаангьы сгәы нимырхацызт, ажәала акәым, лаԥшылагьы. Игәамԥхоз ак шԥаҟамлахьаз, аха исирдырӡомызт», – ҳәа лгәалалыршәоит Фатима.
Нурбеи Камкьиа Филипп II-тәи ироль наигӡоит аспектакль «Дон Карлос» аҟны, Фридрих Шиллер ипиесала Нелли Ешба иқәлыргылаз, 1970 шықәса
Нурбеи Камкьиа аспектакль «Ашьаҿақәа» аҟны Рушьни Џьопуа ипиесала Дмитри Кәартаа иқәиргылеит
Венера Аргәыни Нурбеи Камкьиеи (Ешсоу ироль наигӡоит) аспектакль «Ашьхақәа амшын ианԥшылоит» аҟны, Алықьса Аргәын ипиесала Дмитри Кәартаа иқәиргылеит
Лара лажәақәа рыла, лабхәа лассы-лассы еиҭеиҳәалон еиуеиԥшым аҭоурыхқәа, иҭаацәа, ишьҭра ирызкыз ажәабжьқәа аацәыригон. Имоҭацәа ақыҭарахь иигон, акыраамҭа рыцихигон.
Нурбеи Камкьиа иаб иҩны, ақыҭа Аӡҩыбжьа, 2003-2004 шықәсақәа
«Сабду ибзианы дысгәалашәоит. Иара данԥсы 14 шықәса схыҵуан. Акырынтә иареи сареи ҳаицныҟәахьан, аԥсҭазаара аҟынтә иаагоу еиуеиԥшым ажәабжьқәа сзеиҭеиҳәон. Саҳәшьеи сареи лассы-лассы ақыҭарахь ҳаигалон. Ашкол аҿы аҵара шысҵо дадҵаалон еснагь», – ҳәа игәалаиршәоит Аслан.
Рушьни Џьопуеи Нурбеи Камкьиеи афильм «Хҭырԥа шкәакәа» аҟны, арежиссиор Владимир Соловиов,1974 шықәса
«Даду даара даҳҭахын. Ифильмқәа акырӡа срыхәаԥшхьеит, изныкымкәа-иҩынтәымкәа сызхәаԥшхьоугьы ыҟоуп. Сгәы аладууп абас еиԥш иҟаз ауаҩ имоҭа ахьсакәу», – лҳәоит Сариа.
Нурбеи Камкьиа иԥсҭазаараҿы иҟан атриумфқәеи иахьеи-уахеитәи аусуреи, анасыԥи атрагедиеи, ацәгьеи абзиеи, аха зегь реиҳа ихадароу – уи иԥсҭазаара еснагь иаман аҵакы. Аҵыхәтәантәи имшқәа рҿынӡа ауаа бзиа еицырбоз, азхьаԥшра ду змаз актиорны дыҟан. Дуаҩы лашан. Ус дагьаанхоит наунагӡа.
Нурбеи Камкьиа, С. Ешба ифото, 1984 шықәса
Шьалодиа Аџьынџьал ипиесала иқәыргылоу аспектакль «Март 4», арежиссиор Гьаргь Кавтараӡе. Афото аҟны: Нурбеи Камкьиа, 1991 шықәса
Нурбеи Камкьиа
Аныҳәа МАД
Аԥсназы гәыбылрала: Москва агәҭа имҩаԥысит аԥсуа культура афестиваль
Москва
Москватәи аԥсуа диаспора имҩаԥнагеит аҩбатәи иаарту аԥсуа культура афестиваль «Аԥсны» Москва ақалақь аҟны.
Ахҭыс ахҳәаа азуа, Москватәи аԥсуа диаспора ахада Беслан Агрба иазгәеиҭеит ас еиԥш иҟоу аусмҩаԥгатәқәа аҵак ду шрымоу Аԥсны адунеи аларҵәара аус аҿы.
«Ауаа аԥсуа культура аелементқәа лабҿаба ирбо-ирҳауа аҭагылазаашьа аԥҵоуп, амилаҭ рхаҭарнакцәа рбоит, урҭ ирацәажәоит. Ари афестиваль ацәанырра бзиақәа цәырнагоит, ауаа ишиашоу рхы-ргәы ианыруеит, убри зегьы ирыцкуп – даҽа жәларык, даҽа милаҭк еиҳа еиӷьны реилкааразы», – иҳәеит Агрба.
«Ауаа рацәаҩны еизеит. Заатәи адыррақәа рыла, жәа-нызқьҩык инареханы иҟан», – иҳәеит иара.
Ашәуа гәараҭа
Аԥсны аҭаара
Ҷыдала иҽазкны ари афестиваль даҭааит Аԥсны акурортқәеи атуризми рминистр ихаҭыԥуаҩ Асҭамыр Барцыц. Аминистрра ахьӡала иара аныҳәа аҭааҩцәа рыбжьара Аԥсныҟа апутиовка ықәҵаны ирхәмарит. Аҳамҭа лгеит Москва иаҭааны иҟаз Самара ақалақь инхо Екатерина Гридисова, апутиовка абзоурала лара Пицунда лыԥсы лшьар лылшоит.
«Аҳамҭақәа иҵегь ирацәаны иҟан. Иааидкыланы ахҳәаа ҟасҵозар, иазгәасҭарц сылшоит абас еиԥш иҟоу аусмҩаԥгатәқәа ҳтәылахь аԥсшьаҩцәа рхьарԥшразы акыр ишыцхыраагӡоу. Аиҿкааҩцәа ирылшеит ҳтәыла ахаҿра аарԥшра. Афестиваль ҩаӡара ҳаракыла еиҿкаан, уи, ҳәара аҭахума, Аԥсны туристтә тәылак аҳасабала ахыԥша бзиа аларҵәараҿы акраанагоит», – ҳәа ациҵеит Барцыц.
Амузыка рацәа
Афестиваль асасцәа рзы еиҿкаан аконцерт, уи иалахәын иреиӷьу аԥсуа шәаҳәаҩцәеи, акәашацәеи, акллективқәеи. Артистцәа рхыԥхьаӡараҿы иҟан: еицырдыруа амузыкант Александр Шьоуа, аоператә шәаҳәаҩы Алиса Гыцԥҳа, ашәаҳәаҩ қәыԥшцәа Валериа Адлеиԥҳа, Амра Барганџьиа, Саида Агрԥҳа, Гиа Ԥлиа, Милена Барцыц, Викториа Лабиа, амилаҭтә кәашаратә ансамбльқәа «Нарҭаа», «Алон».
Урыстәылеи Аԥсныи еицырдыруа ашәаҳәаҩ, акомпозитор, агәыԥ «Непара» асолист, Аԥсны зҽаԥсазтәыз артист Александр Шьоуа иазгәеиҭеит афестиваь «Аԥсны» даараӡа ибзианы еиҿкаан ҳәа. Иагьациҵеит афестиваль аҟны ақәгылара иара ихатә инициативаны ишыҟаз.
«Сашәақәа хԥа назыгӡеит, аԥсышәала исымоу ашәа «Са сгәы иҭаз» захьӡугьы уахь иналаҵаны. Сықәгылара аамҭа аиаанӡа апарк сналс-аалсит, афестиваль амҽхак збаратәы алшара соуит. Гәахәарала ауаа срацәажәеит, ҳмилаҭ чысқәа, ҳаҩқәа ргьама збеит, Аԥснытәи сҩызцәа рацәаҩны избеит. Москватәи сҩызцәагьы сыцын, даара игәаԥхеит ирбаз-ираҳазз зегьы, еиҳа инарҭбааны Аԥсны аӡбахә еилыркаар рҭаххеит. Сеигәырӷьоит абас еиԥш афестиваль ахьыҟоу», – иҳәеит Шьоуа.
Иқәыԥшу, аха уажәнатә ахьӡ-аԥша заухьоу, НТВ ателеканал ала ицоз ашоу «Ты супер» аҟны иаиааиз аԥсуа шәаҳәаҩ қәыԥш Валериа Адлеиԥҳа иналыгӡеит лашәа «Сгәаҵа иҭоу», еснагь еиԥшгьы ахәаԥшцәа рыгәқәа хылхит.
«Афестиваль Аԥсны уҟоушәа уҟанаҵоит. Гәахәарала схы аласырхәит. Москва ауааԥсыра абас еиԥш ҳтәыла аӡбахә раҳаратә, ҳкультура рбартә иахьҟоу даараӡа ибзиоуп. Ҳақәгыларақәа раан даара ҳгәы шьҭырхуан, еиҳара аԥсуа ашәақәа анаҳҳәоз. «Браво» ҳәа ҿырҭуан», – лҳәеит Валериа Адлеиԥҳа.
Аԥсуа бызшәа аурокқәа, амилаҭтә чысқәа, аҩы бзиа
Афестиваль аҳәаақәа ирҭагӡаны аԥсуа бызшәа арҵаразы аинтерактивтә урокқәа еиҿыркааит аинновациатә школ Capital school center, иара убас аԥсуа бызшәа онлаин аҵаразы ашкол «Алашарбагеи». Еиҿкаан иара убас ачысҟаҵаратә, акәашаратә, адаул арҳәашьатә мастер-классқәа, аԥсыуала ачара аушьа дырбан, уи иацу атрадициатә қьабзқәа зегь аарԥшны. Афестиваль аҭааҩцәа аԥсуа милаҭтә чысхкқәа ргьама рбеит, аԥсуа кинематографи, кавказтәи аиогеи закәу рбеит.
Москва имҩаԥысыз Аԥсуа кульутра афестиваль аҟны аимпровизациатә ҭацаагара
Афестиваль аиҿкааҩцәа ируаӡәку аԥсуа режиссиор, Аҿартә политиказы аҳәынҭқарратә еилакы ахантәаҩы, Ҭемыр Кәакәасқьыр иазгәеиҭеит, афестиваль идеиа хадас ишамоу – Урыстәыла аҳҭнықалақь ауааԥсыреи асасцәеи Аԥсны аҵасқәеи ақьабзқәеи дырдырра.
«Ари афестиваль – лшара бзиоуп ҳтәыла аӡыргаразы, алацәажәаразы. Ауаа даараӡа ирацәан, зегьы ргәы алаҟаны иҟан. Қәы хәыҷыкгьы леит, аха ауаа мцеит, зҿлымҳара дула имҩапысуаз зегьы иахәаԥшуан, еиҳаракгьы аԥсуа кәашарақәа. Зегь реиҳа ауаа рацәа здызыԥхьалаз аԥсуа чысқәа ахьыҟарҵоз апавильон ауп», – иҳәеит Кәакәасқьыр.
Аҽны ахәыҟаҵара рхахьы иргеит Москва иҟоу аԥсуа ресторан «Ача-Чача» аусзуҩцәа. Афестиваль аҭааҩцәа ҳмилаҭ чысқәа (аилаџь, ачашә, абысҭа) ргьамабара адагьы алшара рыман рхалагьы ачысҟаҵарра аҽалархәра: аџьынџьыхәеи ачаҳаржәқәеи ҟарҵон.
Аԥсадгьыл адоуҳа
Афестиваль иаҭааит Москва инхо Аԥсны атәылауаа рацәаҩны.
«Аҽнынтәарак сыԥсадгьыл аҿы сыҟазшәа сгәы иабон, убри азы афестиваль аиҿкааҩцәа даараӡа иҭабуп ҳәа расҳәоит. Сгәы аладуун избоз зегьы, абасала Аԥсны аӡбахә Москва ауааԥсыра ирбартә иахьыҟаз. Ҳәарада, гәахәара дуун, апавильонқәа рҿы издыруаз ауаа анысԥылоз. Ари ныҳәа дуун, иамеигәырӷьаз ҳәа уаҩ дыҟам. Москватәи сҩызцәа акыраамҭа ихамышҭыхәны ирзыҟалоит – ҳәа лцәаныррақәа ҳацеиҩылшеит Аԥсны иалҵыз, уажәы Москва инхо Жанна Барганџьиа.
АААК афестиваль аҟны
Ҵыԥх еиԥш сынтәагьы афестиваль аусура иалахәын Адунеизегьтәи аԥсуа-абаза конгресс. АААК Иреиҳаӡоу ахеилак ахантәаҩы иаппарат анапхгаҩы Кан Ҭаниа еиҭеиҳәеит афестиваль иаҭааз асасцәа зегьы Аконгресс алаларазы алшара шрымаз. Иара иажәақәа рыла Аконгрес уи аҽны иалалеит 50-ҩык инареиҳаны ауааԥсыра.
«Аконгресс иазнархиаз апавильон ауаа аднаԥхьалон аԥсуа-абаза жәлар рынхарҭақәа рыхсаалеи, АААК аԥҵара аҭоурыхи уажәтәи аусуреи ирызку ашәҟәи рыла, иара убасгьы авикторина амҩаԥгареи, амилаҭтә чысқәеи рылагьы», – иҳәеит Ҭаниа.
Москва «Красная Пресня» апарк аҿы имҩаԥысыз афестиваль «Аԥсны» аҟны иаартын Адунеизегьтәи аԥсуа-абаза конгресс апавильон
Афестиваль «Аԥсны» аҟны иаартыз Адунеизегьтәи аԥсуа-абаза конгресс апавильон аҭааҩцәа
Аҟәатәи аԥшаҳәала анеиааиреи «Ишьхатәылоу Аԥсныи»
Ҵыԥхтәи афестиваль аҟнеиԥш сынтәагьы асасцәа идырбан Аԥсны аҭыԥ ԥшӡарақәа. Афонд «Ишьхатәылоу Аԥсны» адиректор Ҭенгиз Ҭарба афестиваль «аԥсны» аҭааҩцәа ирзеиҭеиҳәеит ҳтәылаҿы имҩаԥысуа ашьхатә туризм атәы: трекинг, рафтинг, каньонинг, скитур, фрираид уҳәа. Апарк «Краснаиа пресниа» аллеиа хадаҟны ицәыргақәҵан Ҭенгиз Ҭарба ифотосахьақәа «Ашьхатәыла Аԥсны»
Аԥсны аӡбахә нагӡаны иузҳәома Аҟәатәи аԥшаҳәа асахьа аамырԥшӡакәа? Аиҿкааҩцәа Аҟәатәи аԥшаҳәа аармаҷны идыргылан, аԥсуа сахьаҭыхыҩцәа русумҭақәа рла ирҩычеит. Абри зегьы афестиваль ахаҿра гәылнаҭәааит.
«Шәымҭак азы сылаӷырӡқәа аахаҟәҟәылеит. Москва инхо аԥсуаа ҳзы ари ныҳәак иаҩызоуп. Ҳаԥсадгьыли ҳауацәеи ҳарцәыхароуп шаҳҳәоз, абас ахамҭа шьахә ҳазшәырхиеит. Иҭабуп идуӡӡаны», – лҳәеит афестиваль иаҭааз Елана Џьынџьуа.
Афестиваль аиҿкааҩцәа ахәыҷқәа ргәы арҿыхарагьы иазхәыцит. Ҷыдала дара рзы аус ауан ахәыҷтәы зона, аниматорцәеи арҿиаратә ҟазарҭақәеи рыла ибеиаз. Ахәыҷқәа аԥсуа милаҭтә хәмаррақәа рыхәмаруан, амыдаӷьцәа хәыҷқәа рыла ахәмаргақәа ҟарҵон, итрадициатәу аԥсуа хәмаргақәа рыҟаҵараҿы рхы ԥыршәон.
«Сара сан слыцны сааит. Зегь сгәаԥхеит даара: аинтерес аҵан, илахҿыхран, игәышьҭыхган. Зегь реи.ха сгәы иахәеит ахәмаргақәа рыҟаҵара», – лҳәеит Аԥсны ииз, уажәы Москва инхо, аа-шықәса зхыҵуа Малика Дарчам.
Аԥсуа культура афестиваль Москва аҩынтә раан имҩаԥысит. 2018 шықәсазы иара мҩаԥган цәыббра 30 рзы, Аԥсны Аиааиреи Ахьаԥшымреи рымш 25 шықәса ахыҵра иазкны. Усҟан, АААК афестиваль алахәра аихшьалақәа рыла, Аконгресс иалалеит 20-ҩык инареиҳаны алахәцәа ҿыцқәа.
60 шықәса ажәлар ринтересқәа рыхьчараҿы: Москватәи Аԥсуа Диаспора аиубилеи азгәарҭеит
Москватәи ашьыжь «Брехаловка» аҟны: аԥсуа культуратә фестиваль «Аԥсны» шымҩаԥысыз
Амина Гогуа
Адиаспора Арепатриациа
Ҭырқәтәылеи Иорданиеи инхо аԥсуа ҭаацәарақәа рҟынтә 70-ҩык ахәыҷқәа ԥсшьара ҳәа Аԥсныҟа иааит
Аԥсны
Ҭырқәтәылеи Иорданиеи инхо аԥсуа хәыҷқәа ԥсшьара ҳәа Аҟәаҟа иааит. Дара рныҟәара еиҿнакааит Аԥсны арепатриациазы аминистрра.
12-17 шықәса зхыҵуа 70-ҩык аԥсуа хәыҷқәа Ҭырқәтәылеи Иорданиеи рҟынтә ԥсшьара ҳәа рҭоурыхтә ԥсадгьыл иаҭааит ԥхынгәымза 1 азы. Раԥхьаӡа акәны ахәыҷтәы лагер дара рзы еиҿнакааит Аԥсны арепатриациазы аминистрра.
Арепатриациазы аминистр Беслан Дбар иажәақәа рыла, алагер аиҿкааразы архиаратә усурақәа шықәсак инеиҳаны имҩаԥысуан. Иара аидеиа ахаҭа аԥсшьара аиҿкааҩцәа ирызцәырҵит Ҭырқәтәылеи, Иорданиеи, Шьамтәылеи иҟоу аԥсуа диаспорақәеи дареи реиԥыларақәа раан.
«Ҳрепатриациа аҭоурых аҟны раԥхьаӡа акәны абасҟаҩык ахәыҷқәа реидкылара ҳалшеит. Иахьа абраҟа иҟазар рыхәҭан Шьамтәылатәи аделегациагьы, аха еиуеиԥшым амзызқза ирыхҟьаны урҭ раара залымшахеит», - иҳәеит аминистр.
Дбар инаҵшьны иазгәеиҭеит, ари аҩыза аиԥыларақәа еиуеиԥшым атәылақәа рҟны инхо аԥсуаа реизааигәатәра аус азы аҵак ду шрымоу. Еиҳаракгьы ихадароуп, иара иажәақәа рыла, «ахәыҷқәа анеибадыруа».
«Аԥсшьара иазоужьу аамҭа иалагӡаны алагер аҩнуҵҟа иҟоу ахәыҷқәа еибадыруеит, аиҩызара рыбжьалоит, иара убас аҭыԥантәи ахәыҷқәагьы ирабадыруеит. Анаҩс, рконтактқәа еимырдап, аԥсшьара ашьҭахьгьы реиҩызара иацырҵап ҳәа ҳгәыӷуеит», - иҳәеит аминистр.
Аԥсшьара иааз 70-ҩык рҟынтәи, аӡәы-ҩыџьа роуп аԥсышәала ицәажәо. Ԥыҭҩык аҭаауан Аԥсны арепатриациазы аминистрра Ҭырқәтәыла еиҿнакааз ахатәы бызшәа аҵаразы акурсқәа.
Асасцәа рзы идырхиеит илахҿыху, аинтерес зҵоу апрограмма: аҳәыҷқәа идырбахоит акырзҵазкуа Аԥсны аҭоурыхтә ҭыԥқәа. Насгьы, Аԥсны иҟанаҵ дара иаҭаахьеит Аԥсны Раԥхьатәти ахада Владислав Арӡынба инышәынҭра, Аибашьратә фырхаҵара Ахьӡ-Аԥша амузеи.
«Ахәыҷқәа иԥылоит Аԥсны ахада Рауль Ҳаџьымба. Иара убасгьы, урҭ ирзыԥшуп аинтерес зҵоу акультуратә-арлахҿыхратә программа», - ҳәа азгәеиҭеит арепатриациазы аминистр.
Ҭырқәтәылантәи иааз агәыԥ иалоуп Аԥсуа, Кавказтәи акультуратә центрқәа рфедерациа аҟнытә ахәыҷқәа. Урҭ хылаԥшҩыс дрыцуп Аԥсуа культуратә центрқәа рфедерациа ахаҭарнак Шамиль Ешба – Сҭамԥыл иҟоу аԥсуа культуратә центр анапхгаҩы. Иара иажәақәа рыла, ахәыҷқәа Аԥсны раҭаара хҭыс дууп, насгьы иара еиҭеиҳәеит, ари аныҟәара ахәыҷқәа ргәы хыҭ-хыҭуа ишрыдыркылаз атәы.
«Иааз ахәыҷқәа рҟынтә аӡәырҩы раԥхьаӡа акәны Аԥсны иаҭааит. Хшыҩзцарала ирбо, ираҳауа зегьы ҭырҵаауеит. Сара агәра ганы сыҟоуп, ара иахьынӡаҟоу рҭоурыхтә ԥсадгьыл еиҳагьы бзиа ишырбо», - иҳәеит Шамиль Ешба.
Иорданиатәи аделегациа напхгара азиуеит Муҳаммад Чычба, уи ихаҭа изы уажәтәи Аԥсны аҭаара хынтәхоит.
«Сынтәа сара иаазгеит ааҩык ахәыҷқәа. Урҭ раԥхьаӡа акәны Аԥсны иаҭааит. Аԥсныҟа ацаразы алшара ыҟоуп ҳәа анрасҳәа, уи аидеиа рылаҵәеит, амҩа ҳақәлаанӡа амшқәа ԥхьаӡо итәан. Дара уи аԥхьагьы Аԥсны аӡбахә раҳахьан, ҳарҭ (Иорданиа иҟоу аԥсуа-абаза диаспора – аред.) лассы-лассы рҭоурыхтә ԥсадгьыл иазкны ажәабжьқәа рзеиҭаҳҳәалоит, аха ахәыҷқәа ражәақәа рыла, еиҭаҳҳәози уажәы ирбоуи узеиҿырԥшуам», - иҳәеит Чычба.
Ҭырқәтәылантәи иааз ахәыҷқәа руаӡәк – 13 шықәса зхыҵуа Селена Ашәԥҳа, аҵыхәтәаны Аԥсны лаҭаара аахыс аамҭа рацәа цеит, уи аҟнытә илгәалашәо зынӡа имаҷӡоуп. Ус шакәугьы, Селена хар лымамкәа лхатәы бызшәала дцәажәоит.
«Ҳҭаацәараҿы лассы-лассы аԥсышәала ҳаицәажәоит. Иҟалап, аамҭак ашьҭахь Аԥсныҟа нхара ҳәа сааргьы, ара сара даараӡа исгәаԥхоит», - еиҭалҳәоит аӡӷаб қәыԥш.
Селена илықәлоу аӡӷаб – 14 шықәса зхыҵуа Лина Хулан иалкааны ахықәкы лымоуп: лан лҭоурыхтә ԥсадгьыл иахьынӡауа аҭҵаара.
«Ҳара иацоуп ҳанааи, иаҳамбахьац даараӡа ирацәоуп. Аԥсныҟа сцоит ҳәа ансаҳа, даараӡа сгәырӷьеит. Сара сан даԥсыуоуп, ари атәыла иазкны ирацәаны ажәабжьқәа сзеиҭалҳәахьеит, аха лара лаҟара сара макьана исыздыруам, арахьгы сзааз, уи аҭагылазаашьа ариашаразоуп», - ҳәа еиҭалҳәеит аӡӷаб қәыԥш.
Ҭырқәтәылеи Иорданиеи рҟынтәи зҭоурыхтә ԥсадгьыл иаҭааз ахәыҷқәа Аԥсны жәамш иҟазаауеит, уи аамҭа зегьы инхалоит Аҟәа асасааирҭақәа руак аҟны. Аԥсны рыҟазаара аамҭа иҭагӡаны дара рзы идырхиеит еиуеиԥшым аусмҩаԥгатәқәеи аныҟәарақәеи еидызкыло аԥсшьаратә программа.
Адиаспора Арепатриациа Иорданиа
Аԥсуа қыҭа ҿыцқәа ҩба Ҭырқәтәыла иҟоу Аԥсуа культуратә центрқәа рфедерациа иахәҭакхеит
© f.otzyv.ru
Ҭырқәтәыла
Ҭырқәтәыла иҟоу аԥсуа-абаза диаспора активистцәа рыбзоурала аԥсуа хылҵшьҭра змоу 300 ҭаацәара Аԥсуафед акультуратә центрқәа ирылаҵоуп.
Ҭырқәтәыла ирыԥшааит 300-ҩык инареиҳаны аԥсуа хылҵшьҭра змоу аҭаацәарақәа ахьынхо ҩ-қыҭак – Хыхьтәии Ҵаҟатәии Иҳсание – Чанџьума ақалақь иацәыхарамкәа (иофициалтәым ахьӡ - Салтыково – аред.), аҩадатәи апровинциа Зонгулдак ахь иаҵанакуа. Дара ирдыруеит аԥсуа хылҵшьҭра шрымоу, аха иахьа уажәраанӡа Ҭырқәтәыла иҟоу аԥсуа-абаза диаспореи, рҭоурыхтә ԥсадгьыли шамахамзар рыҽрымардомызт. Убри атәы АААК аинфопортал иазеиҭеиҳәеит Ҭырқәтәыла иҟоу азинмчра змоу Аԥсны ахаҭарнак Вадим Ҳаразиа.
Иара иазгәеиҭеит, ақыҭақәа ацентр иахьацәыхароу аҟынтә иахьа уажәраанӡа рыӡбахә еилкааны ишрымамыз, аха ааигәа Ҭырқәтәыла иҟоу Аԥсуа культуратә центрқәа рфедерациа ахаҭарнакцәеи иареи ҭырқәтәылатәи ақалақь Синоп ианаҭааз уи аҭагылазаашьа риашан, ақыҭауааи дареи аимадара рыбжьаҵан.
«Амҩа ҳшықәыз ҳаблак ахь ҳамҩахыҵит, уаҟа иаҳзыԥшын 12-15-ҩык аԥсуа-абаза диаспора ахаҭарнакцәа. Дара роуп иагьаҳзеиҭазҳәа ишыҟоу Хыхьтәии Ҵаҟатәии Иҳсание ҳәа ақыҭақәа», – еиҭеиҳәеит Ҳаразиа.
Арҭ ақыҭақәа рҟны инхо ауааԥсыра ирдыруеит аԥсуа хылҵшьҭра шрымоу, иара убасгьы, рабдуцәа мчыла рыԥсадгьыл ишахгаз атәы. Иахьа уажәраанӡагьы ақыҭақәа рҿы ирхадмыршҭыцт аԥсуа чыс: абысҭа руеит, аҟәыд рчаԥоит, ачаԥақәа ҟарҵоит.
«Амала, аԥсуа бызшәа аӡәгьы издыруам, дара зынӡа иаҟәыгоуп Ҭырқәтәыла иҟоу аԥсуа дунеи. Иаҳбаз, ҳәарада, ҳазегьы ҳаршанхеит. 25 шықәса инареиҳаны ари ахырхарҭала аус зухьоугьы (Ҭырқәтәыла иҟоу аԥсуа-абаза диаспора аилазаара – аред.) уажәоуп инырдыр арҭ ақыҭақәа рҿы ҳмилаҭ иатәу ауааԥсыра шынхо. Зегь реиҳа угәы узырхьуа, ақыҭауаа шьоукы-шьоукы иахьа уажәраанӡа рхатәы бызшәа зныкгьы иахьырмаҳацыз ауп. Дара рхаҭа аӡәгьы дрыздыруам, адиаспорагьы (Ҭырқәтәыла иҟоу аԥсуа-абаза диаспора – аред.) рыҽрымардаӡом», – инацҵаны иазгәеиҭеит Ҳаразиа.
Иара убасгьы еиҭеиҳәеит, хара имгакәа Караельмас (Зонгулдақ апровинциа иахәҭаку анхарҭа ҭыԥ - аред.) ишаатуа аԥсуа культуратә центр ҿыц, абарҭ ақыҭақәа рҟны инхо ауааԥсыра еидызкылаша.
«Иҳаӡбеит ҳаиқәшәарц, ауааԥсыра рсиа ҟаҳҵарц азы, аконтактқәа еидаҳкыларц азы, иара убасгьы аԥхьаҟатәи ҳаимадара азы аусура ахырхарҭа алхразы, ҳусура аплан ашьақәыргылара ҳазхәыцит. Уаргәырӷьоит ақыҭауаа активла ҳаиқәшәара рхы ахьаладырхәыз, насгьы иаадырԥшит агәазыҳәара ҳҭаацәара (Ҭырқәтәыла иҟоу аԥсуа-абаза диаспора – аред.) алаларазы», – иҳәеит Вадим Ҳаразиа.
Иара убасгьы иазгәеиҭеит, арҭ аҩ-қыҭак ауааԥсыра ганрацәала аус рыцура аҽшазнакхьоу Аԥсны Аҳәынҭқрра арепатриациазы аминистрра. Хара имгакәа адиаспора ахаҭарнакцәа ақыҭақәа Хыхьтәии Ҵаҟатәии Иҳсание усуратә ныҟәарала ирҭаауеит.
Абысҭа, ашәеилаҵа, аԥсуа хәышҭаара: Сҭамԥылтәи аԥсуа ресторан аҭааҩцәа адзыԥхьало
Ҭырқәтәыла иҟоу Азинмчра нагӡа змоу Аԥсны Ахаҭарнакра: 25-шықәсатәи аусура аихшьалақәа
Абаза бызшәа – нхыҵкавказтәи абызшәатә ҭаацәара иатәу аԥсуа-адыга бызшәатә гәыԥ ахь иаҵанакуеит. Уи агәыԥ шьақәгылоуп еигәыцхәу абызшәақәа хәба рыла: адыга бызшәа, аҟабарда-черқьес бызшәа, аубых бызшәа (иахьазы иӡхьоу), аԥсшәа, абаза бызшәа (арҭ аҩба зынӡа еизааигәоуп). Абаза бызшәа иамоуп ҩ-диалектк: тапанҭатәи – алитературатә бызшәа шьаҭас иамоу, нас ашьхарыуатәи. Иахьазы арҭ аҩ-диалектк ахархәара рымоуп. Раԥхьатәи абаза алфавит аԥиҵеит абаза, ачерқьес шәҟәыҩҩы, апоет Ҭаҭлусҭан Табулов.
Абаза жәлар рыхәмаррақәа ҞЧР
Фышәҩык инареиҳаны ауааԥсыра рхы аладархәит есышықәсатәи Абаза жәлар рмилаҭтә хәмаррақәа
ҞЧА
Есышықәстәи акультуратә-спорттә фестиваль «Абаза» афбатәи ахәмаррақәа аатит Ҟарачы-Черқьессиатәи Ареспубликаҟны.
600-ҩык инареиҳаны еиуеиԥшым атәылақәа рҿы инхо аԥсуа-абаза амилаҭ ахаҭарнакцәа рхы аладархәит Абаза жәлар VI-тәи рыхәмаррақәа. Ахәмаррақәа мҩаԥысит ақыҭа Ельбырӷан, ҵыԥх аиааира згаз рџьынџьдгьыл аҟны.
Ахәмаррақәа мҩаԥган есышықәстәи акультуратә-спорттә фестиваль «Абаза» апрограмма инақәыршәаны. Сынтәагьы, ҵыԥх еиԥш, ахәмаррақәа еиҿыркааит – Аԥсуа-абаза милаҭ рыҿиара ацхырааразы ассоциациа «Алашареи», «Адунеизегьтәи аԥсуа-абаза конгресси» (АААК).
Абаза жәлар афбатәи рыхәмаррақәа еиднакылеит Аԥсныи, Ҟабарда-Балкариатәи Ареспубликеи, Ставрапольтәи атәылаҿацәи рҟынтә акомандақәа. Афестиваль иалахәын Ҟарачы-Черқьестәыла иҟоу абаза қыҭақәа быжьба рҟынтәи акомандақәа, иара убасгьы Москватәи аԥсуа диаспора агәыԥ.
Сынтәа афестиваль ахь ааԥхьара рыман Ҭырқәтәылантәи алахәцәагьы, аха Ҭырқәтәыла иҟоу азинмчра нагӡа змоу Аԥсны ахаҭарнак Вадим Ҳаразиа иажәақәа рыла, еиуеиԥшым амзызқәа ирыхҟьаны агәыԥ аидкылара залымшахеит. Иара агәыӷра ааирԥшит, ҳаԥхьаҟа Ҭырқәтәылатәи ҳдиаспорагьы ахәмаррақәа рхы рыладырхәып ҳәа.
АААК Иреиҳаӡоу Ахеилак ахантәаҩы, аидгылара «Алашара» ахада Мусса Егзакь VI-тәи ахәмаррақәа дрылацәажәо иазгәеиҭеит, уи аҽны Ельбырӷан ишыҟаз «ажәала иузеиҭамҳәо аныҳәатә гәалаҟара».
«Аспорт, еиуеиԥшым ақәреи аинтересқәеи змоу ауаа еиднакылоит, аха зегь реиҳа ихаданы иҟоу – арҭ ахәмаррақәа ирылахәуп адунеи зегьы аҟнытә Абаза жәлар ахаҭарнакцәа, ҳҿар. Сынтәа раԥхьаӡа акәны афестиваль рхы аладырхәит Египет инхо ҳмилаҭ ахаҭарнакцәагьы. Урҭ раара алыршахеит уҳәар ҟалоит сынтәа АААК аделегациа Египет раҭаара иабзоураны», – иҳәеит Егзакь.
Иара иажәақәа рыла, ахәмаррақәа хықәкы хадас ирымоуп – 50-тәыла инареиҳаны ирықәынхо Абаза жәлар ахаҭарнакцәа реидкылара, реизаагәатәра, иара убасгьы амилаҭтә культуреи аҵасқәеи реиқәырхара, рырҿиара. Егзакь иазгәеиҭеит, аусмҩаԥгатә аиҿкаашьа аҩаӡара есааира ишыҳаракхо, уи алахәцәа ахьынтәаауа аҭыԥқәагьы рхыԥхьаӡара ишацло.
«Ҳаԥхьаҟа, традициала иалахәу агәыԥқәа рынахысгьы ахәмаррақәа ирылахәхоит Шьамтәылеи Иорданиеи рҟынтә ҳашьцәагьы. Ҳгәыӷуеит Евроеидгыла атәылақәа рҟынтәгьы агәыԥқәа раара ҳзиҿкаап ҳәа», – иҳәеит АААК Иреиҳаӡоу ахеилак ахантәаҩы.
Ахәмаррақәа сасык иаҳасабала дрылахәын Аԥсны Адәныҟатәи аусқәа рминистрра анапынҵа ҷыдақәа змоу Ацҳаражәҳәаҩ Витто Гриттани, хықәкыла уи азы Италиантәи иааз.
«Сара Аԥснытәи агәыԥ аиааир сҭахын. Еиҳарак аԥсуа напылампыласыҩцәа сгәаԥхеит, урҭ даараӡа ибзианы ихәмаруан. Иахьа абра иҟоу ауаа зегьы аспорт еиднакылеит, аспорт ауаа раамҭа лахҿыхрала ирхыргаразы цхыраагӡоуп», – иҳәеит ацҳаражәҳәаҩ.
Акомандақәа еицлабуан напышьашәалатәи аспорт аҟны, ашьаҟа ақәлараҿы, хара аԥараҿы, ахаҳә аршәраҿы, шә-метрактәи адистанциала аҩраҿы, аҵәҟьара иақәкны ахысраҿы, ашаха ахараҿы, ашьапылампыли анапылампыли рҟны.
Ашәуа қыҭа Ԥсыж инхо Амина Кьышьмахәа раԥхьаӡа акәны ахәмаррақәа дрылахәын. Лара аҵәҟьара иақәкны ахысраҿы аиааира лгеит.
«Сыԥсҭазаараҿы шьаҿа дук ҟасҵеит. Абаза жәлар рыхәмаррақәа ҟалаанӡа абри аспорт хкы аӡбахәгьы сыздыруамызт. Ашкол аҿтәи сырҵаҩы ислырҵеит ахысшьаҿы хадара злоу аԥҟарақәа. Саԥхьаҟагьы уи иацысҵалар сҭахуп», – лҳәеит аҭыԥҳа.
Гәымлоуқыҭ инхо Аслан Џьанаев сынтәа иқыҭа ахьӡала ашьапылампыл дасуан.
«Сгәалаҟазаара шьахәуп, зегь сгәаԥхоит, зегьы ԥшӡаны, ихазынаны еиҿкаауп», – иҳәеит иара.
Москватәи аԥсуа диаспора акоманда алахәҩы Абзагә Ҵәыџьба ахәмарра аиҿкааҩцәа иҭабуп ҳәа реиҳәеит.
«Араҟа зегь ҳаиҩызцәоуп. Даара ибзиаӡаны ҳрыдыркылеит, аицлабрақәа зегьы ҳрылахәуп, ахәмаррақәа аинтерес ду рыҵаны имҩаԥысуеит, зегь реиҳа ихадароугьы – аҩызцәа ҿыцқәа ҳарҳауеит», – ҳәа ихәыцрақәа ҳацеиҩишеит Абзагә.
Сынтәагьы ахынтә раан анапылампыл асразы Аԥснытәи аҭыԥҳацәа ркоманда аиааира агеит. Ҵыԥх еиԥш сынтәагьы урҭ ириааиуа ҳәа уаҩ дзыҟамлеит.
«Ҳиааира даара ҳаигәырӷьоит, иҳацхәмаруазгьы акыр иӷәӷәан. Аҩынтә раан арҭ ахәмаррақәа ҳрылахәуп, зегь рыла иаҳгәаԥхоит», – лҳәеит Аԥснытәи акоманда алахәҩы Илона Гәымԥҳа.
Аицлабрақәа зегьы реихшьаалақәа рыла, сынтәагьы ҵыԥх еиԥш актәи аҭыԥ ааныркылеит Ельбырӷан ақыҭа акоманда, аҩбатәи аҭыԥ ргеит Ҟәыбина ақыҭа акоманда, ахԥатәи – Инџьықь-Ҷкәын акоманда.
Абаза жәлар рыхәмаррақәа Ҟарачы-Черқьестәыла афынтә раан имҩаԥысуеит. Уи алахәцәа ахьынтәаауа аҳәаанырцәтәи атәылақәеи Урыстәыла арегионқәеи рхыԥхьаӡара есышықәса иацлоит.
Абаза жәлар рыхәмаррақәа ҞЧР Адиаспора АААК
ҞЧР Сергеи Багаԥшь
Иналукааша аԥсуа политик Сергеи Багаԥшь изку ашәҟәы апрезентациа мҩаԥысит Черқьесск
© Агазеҭ "Абазашҭа" аредакциа
ҞЧА
Аԥснытәи аҳәынҭқарратә университет апрофессор Екатерина Бебиаԥҳа Аԥсны аҩбатәи ахада Сергеи Багаԥшь изкны иҭлыжьыз ашәҟәы апрезентациа мҩаԥысит Черқьесск ақалақь аҟны.
Аԥсны аҩбатәи ахада Сергеи Уасил-иԥа Багаԥшь инысымҩа иазку ашәҟәы «Аҟәыӷареи агәымшәареи рымҩа» («Путь мудрости и мужества») апрезентациа мҩаԥысит Черқьесск, ашәахьа, ԥхынгәымза 22 рзы. Ашәҟәы авторс дамоуп еицырдыруа ажурналист, Аԥснытәи аҳәынҭқарратә университет апрофессор Екатерина Бебиаԥҳа.
Аиԥылараҿы лҭыжьымҭа цәыргауа, лара иазгәалҭеит Черқьесск уи апрезентациа амҩаԥысра даара дшеигәырӷьо, анаҩс аԥсуа поет Владимир Анқәаб иажәеинраала «Абаза жәлар сшәеихырхәоит» даԥхьаны, аешьаратә жәлар аԥсшәа ралҳәеит.
«Сергеи Багаԥшь ашәуаа лымкаала дырзыҟан, игәы рзыбылуан, ҳаешьаратә жәлар рҟны имҩаԥысуаз ауаажәларра-политикатә ԥсҭазаара активла далахәын. Убри аҟнытә ҳара ҳзы акраҵанакуеит ари ашәҟәы апрезентациа Черқьесск амҩаԥгара, изныкымкәа иара дахьааихьаз Акьыԥхь аҩны ахыбраҿы», – лҳәеит Бебиаԥҳа.
Лара еиҭалҳәеит, ашәҟәазы аматериалқәа реидкылара дшалагахьаз аполитик иԥсы анҭаз аамҭазы, аха Багаԥшь ԥсабарала ахӡырымгара злаз уаҩын аҟнытә, урҭ аматериалқәа рцәыргара иаԥсоуп ҳәа иԥхьаӡомызт.
«Сергеи Уасил-иԥа еснагь аԥсуара иқәныҟәоз уаҩы аамысҭашәан», – ҳәа азгәалҭеит ашәҟәы автор.
«Игәахәароуп, акыргьы аҵанакуеит Владислав Григори-иԥа Арӡынба иаамшьҭахь Аԥсны дахьахагылаз уи иус ацҵара зылшоз, зыжәлар рҵеи иашаз иҟаз, иргәыӷырҭаз аԥыза. Абас еиԥш аԥхьагылацәа змоу атәыла, зхы иақәиҭу ҳәынҭқаррак аҳасабала ԥхьаҟа аҿиаразы, аизҳазыӷьаразы алшара дуқәа амоуп», – иҳәеит иара.
Зыхьӡ нагоу аԥсуа поет Гәында Сақаниаԥҳа
Сергеи Багаԥшь иааигәаны дыздыруаз зегьы еиҭарҳәон иара иуаҩра атәы, абаза жәлар гәыбылрала дшырзыҟаз атәы, иара убасгьы Абаза муниципалтә раион хазы иҟоу административтә-ҵакырадгьылтә ак аҳасабала ашьақәгылараҿы иҟаиҵаз алагала атәы.
Сергеи Багаԥшь иԥсы ахьынӡаҭаз акыр иааигәаны иҿцаауаз дыруаӡәкуп аекономикатә ҭҵаарадыррақәа рдоктор, 2004-2011 шықәсқәа рзы Аԥсны Аҳәынҭқарра ахьӡала Нхыҵ Кавказ консулс иҟаз Олег Еҭлыхә, уигьы апрезентациа далахәын. Иара Аԥсны аҩбатәи ахада дигәлаиршәеит зыжәлар рыбзиабареи раҳаҭырқәҵареи ирыԥсахаз, Аԥсныи аешьаратә жәларқәеи реиҩызаратә еизыҟазаашьақәа зырҿиоз иуникалтәу политикк иаҳасабала.
«Сергеи Уасил-иԥа изныкымкәа ҳтәыла (Ҟарачы-Черқьестәыла – аред.) аиҳабыреи, Урыстәылатәи Афедерациа аҳәынҭқарратә мчра ахаҭарнакцәеи дырԥылахьан, абаза жәлар ирызцәырҵуаз апроблемақәа инарыдҳәаланы, урҭ қәҿиаралагьы рыӡбашьа дақәшәон. Иара наунагӡа ҳгәалашәараҿы даанхоит зыжәлар рҵеира иаԥсахаз политик дуны, уаҩы лашаны», – иҳәеит Еҭлыхә.
Аиԥылара иалахәын ҷыдала уи азы Аҟәатәи аделегациа иацны иааз Аԥснытәи аҳәынҭқарратә университет ажурналистика аҟәша астудентцәа. Астудентка Раҭха Матуаԥҳа апрезентациаҿы еизаз рҿаԥхьа иазгәалҭеит «аҩны дыҟоушәа лхы шылбо». Ицәажәаз зегь реиԥш, ларгьы Сергеи Багаԥшь дуаҩ дуун ҳәа ихылҳәааит.
«Абри ашәҟәы уанаԥхьалак еилукаар улшоит аҟәыӷареи агәымшәареи рымҩа ишаныстәу», – лҳәеит аҭыԥҳа.
Ашәҟәы апрезентациа иаҭааит Ҟарачы-Черқьестәыла аҭҵаарадырратә, арҿиаратә интеллигенциа ахаҭарнакцәа, ажурналистцәа, Аԥсны Аџьынџьтәылатә еибашьра аветеранцәа, абаза уаажәларратә хеилакқәа рылахәцәа, аҿар.
Ашәҟәы автор Бебиа Екатерина Гьаргь-иԥҳа – Аԥсны зҽаԥсазтәыз журналиступ, афилологиатә ҭҵаарадыррақәа рдоктор ҳәа ахьӡ лхуп, Аԥснытәи аҳәынҭқарратә университет апрофессорс дыҟоуп.
Ахаҭарақәа Геннади Аламиа
«Аԥсҭазаара иацу алашара еиҳауп алашьцара аҵкыс»: Геннади Аламиа имшира иазкны
© Геннади Аламиа ихатә архив аҟнытә
Ахаҭарақәа
Ԥхынгәы 24 рзы 70 шықәса ихыҵит аԥсуа поет, ауаажәларра-политикатә усзуҩы, 15 шықәса инареиҳаны Жәларбжьаратәи аԥсуа-абаза конгресс – иахьатәи АААК – ихадоу маӡаныҟәгаҩыс аус зухьаз, аорден «Ахьӡ-Аԥша» II-тәи аҩаӡара акавалер Геннади Аламиа.
Апоет уиԥылаанӡа дзеиԥшроузеишь ҳәа ухаҿы дышԥааугари? Ҳәара аҭахума, апоезиа – ацәаныррақәа рҿоуп аус ахьамоу. Аха ацәанырра хаҭақәа, аҵаулақәа урҭ згәаҿы ииуа ауаҩы адәахьтәи иԥшра-исахьа, иҭеиҭыԥш акала иадҳәалаӡам. Геннади Аламиеи сареи ҳаиқәшәарахь амҩа сықәнаҵы, заа акгьы схаҿы иаазымгарц сыӡбеит, аԥхьа ишахәҭоу еиԥш еицырдыруа апоет сихәаԥшны дҭысҵаарц.
Аламиа – апоет, аҭыжьҩы, ауаажәларра-политикатә усзуҩ, Кавказ жәларқәа рконфедерациа аԥҵаҩы, 15 шықәса инареиҳаны – Жәларбжьаратәи аԥсуа-абаза жәлар рассоциациа амаӡаныҟәгаҩс иҟаз (иахьа – Адунеизегьтәи аԥсуа-абаза конгресс – аред.), ганрацәала абаҩхатәра злоу уаҩуп, аҟазауаа зегь реиԥш. Иаҳҳәап, апоет Аламиа авиациа маҷ апилотс дыҟоуп, уи атәгьы нас еиҭеиҳәоит.
Акызаҵәык иузидымкыло – згәы ҵаӷоу уаҩуп ҳәа узизҳәом. Аха иара убри аамҭазгьы… Адәахьала абас зҟазшьа џьбароу, ихәжәоу ауаҩы, минуҭқәак рыла убри зҟазшьа аарԥшра иахьӡаз, гәаартылатәи аицәажәарахь диасуеит, иажәаҳәашьҭабжь мыԥсахӡыкәа. Иԥсҭазаараҿы ихадароу хҭысны иԥхьаӡоит – абри адунеиаҿ ихы адырра. Ҳаицәажәонаҵы акырынтә дсазҵааит: «Уара ибзианы уӡырҩуаҵәҟьоу?» ҳәа.
Ихәыҷра иазку сызҵаара аҭакс
«…Сара сиит,
Хәылԥазык инаскьазгаз амра
Шьыжьык санаԥылаз аҽны…
Нелли Тарԥҳа, Геннади иаҳәшьа Ангелина, Геннади Аламиа, 1957 шықәса
Абарҭ ицәаҳәақәа дрыԥхьеит Аламиа ихәыҷра иазкыз сызҵаара аҭак ахаҭыԥан, иара уи алагьы идоуҳатә ԥсҭазаара алагамҭахь ҳхьаирԥшит. Ихәыҷра атәгьы еиҭаиҳәоит на, аха уаанӡа… Уаанӡа сара ииҳәо «сазҿлымҳаны сазыӡырҩуеит», ихадоу ак сцәыбжьахар ҳәа сшәаны. Иналукааша ауаҩы, апоет-афилософ ишьақәгылара – ихадоу акоуп. Абри зегь зхысҳәаауа, «абри адунеи дыззықәу анеиликаа» иԥсҭазаараҿы зегь реиҳа ихамышҭыхәны иҟоу аимгеимцара ауп.
«Ахәыҷы иаразнак ала иинырӡом ҳадунеи ахь дшааиз, дахьааиз азныказы изеилкааӡом. Убри аилкаара анысзааи ауп иахьа уажәраанӡа сыԥсҭазаараҿы реиҳа ихадоу хҭысны исгәалашәо, ҳәара аҭахума уи иацу ауадаҩрақәеи ахынҭҩынҭарақәеи еилкаауа. Аха зегь акоуп, агәра ганы сыҟоуп, абратәи ҳаԥсҭазаараҿы алашара, агәырӷьара иҟоу шеиҳау алашьцара аасҭа», – иҳәоит апоет.
Иаб игәараҭа
Геннади Аламиа диит 1949 шықәса, ԥхынгәы 24 рзы, Аламиа Шьаликәеи Клара Касланӡиеи рҭаацәараҿы. Апоет иан Клара, иара убасгьы Лили ҳәа изышьҭаз, еицырдыруа аԥсуа актиор Лео Касланӡиа лаб иашьа иԥас дылзыҟан. Лара акыршықәса инеиԥынкыланы Кәтолтәи ашкол аҟны аурыс бызшәеи алитературеи рырҵаҩыс аус луан. Апоет иаб Шьаликәа, занааҭла декономистын, акыршықәса Кәтолтәи (Аԥсны Очамчыратәи араионаъ иҟоу ақыҭа – аред.) аколнхара напхгара азиуан.
«Усҟантәи ашықәс уадаҩқәа раан, саб убас еиԥш аусура еиҿикааит, Кәтолҟа аԥара арҳара ҳәа ауаа ауан, ибзианы инхақәозгьы рацәаҩын. Ақыҭа абна алгара азин ҟаиҵомызт, иргылеит амҿымаҭәахә-хырҭатә зауад, иаԥҵан аусурҭа ҭыԥ ҿыцқәа. Иара иҷыдаз уаҩын, иеиԥш иҟоу уаҳа аӡәгьы дсыздыруам. Ауаа рзакәын дзынхоз», - дигәалашәоит апоет иаб.
Аламиа иаб игәараҭа иахьагьы Кәтол ақыҭан иҟоуп. Усҟан еиԥш иахьагьы, уи ахарҟьара зцым, аха даараӡа игәыку, игәакьоу ргылароуп. Геннади уажәы уи аҩны аиҭашьақәыргылара даҿуп. Уа дынхоит апоет иашьеиҵбы Гиви.
Геннади Аламиа иаби иареи, 1970 шықәса
«Сани саби рҳаҭгәынқәа аҩны ахаҿшәа игылоуп. Зны-зынла, анкьа иҭәыз аҩны, саб лахьеиқәҵарала уаантәи дахәаԥшуашәа сгәы иабоит. Убри азыҳәан сара сзы акраҵанакуеит саб иҩны аиҭашьақәыргылара», - иҳәоит Аламиа.
Аҭаацәараҿы иҟан фҩык ахшара, Геннади зегьы дреиҳабын.
Ианакәызаалакгьы аҵара бзианы иҵон, аха иара иажәақәа рыла, – «хәба-хәба ҳәа изҵоз», мамзаргьы «амбжьахк иакәны» дыҟамызт. Ихәыҷра аахыс ашәҟәыԥхьара бзиа ибон.
«Даара акыр ихьшәаны ацәара ҳәа санышьҭалоз ыҟан, ашкол аҟны ирацәаӡаны асахьаркыратә литература саԥхьахьан. Урҭ реиҳаракгьы схаҿы инхеит», - еиҭеиҳәоит иара.
Геннади Аламиа, иҷкәын Даур, аинрал Х.Л. Ҳаразиа, Аҟәа
Атрактор иақәтәоу аҽырбаҩ
Ихәыҷра шықәсқәа рзы, иԥсҭазааратә мҩаҿы ииԥылаз ауаа рыҟнытә зегь реиҳа дхадараны дизыҟалеит иқыҭа гәакьа ашкол адиректор Иван Николаи-иԥа Саӡба (еицырдыруа аԥсуа арккаҩы – аред.).
«Иван Николаи-иԥа иналукааша уаҩын. Саби иареи еицаԥырҵеит ашколхәыҷтәы бригада. Ҳабригада иаман ҩ-тракторк. Аԥхын аус ҳуан, ачаи ҿаҳхуан. Ҳусуразы ԥарак ҳарҭон, аколнхарагьы уи маҷк ацнаҵон. Убра иҳарҳаз аԥарала ашкол ҳахьынӡаҭаз Асовет Еидгыла зегьы ҳакәшеит», - еиҭеиҳәоит Аламиа.
Ҽнак, адәахьтәи аусурақәа рҟынтә ихынҳәны иаауаз Геннади Аламиа иныҟәицоз атрактор ааҳәит.
«Уи ҳәарада ҽырбаран. Сахьаауаз избон сан дышсыхәаԥшуаз. Илсырбар сҭаххеит атрактор ибзианы аныҟәцашьа шыздыруа. Сшыхәмар-хәмаруаз, иҟалазгьы сзеилымкаакәа сзықәтәаз атрактор ааҳәны илкаҳаит», - игәалаиршәоит Аламиа, Анцәа иџьшьаны, машәырда еилгаз ахҭыс.
«Аҩра́ иара итәым ҳәа сызиашәҳә»
1967 шықәсазы ашкол иалгаз Геннади Аламиа иаразнак дҭалоит Аҟәатәи апедагогикатә институт афизика-математикатә факультет. Ари иреиҳаӡоу аҵараиурҭаҟны ахԥатәи акурс аҟынӡа аҵара ҵаны диасуеит Максим Горки ихьӡ зху Москватәи алитературатә институт ахь.
Алитинститут аҟны адиплом ахьчара ашьҭахь, 1973 шықәса. Арымарахьала аҩбатәи – Фазиль Искандер, ахәбатәи – Геннади Аламиа, анаҩс – Гьаргь Гәлиа
Алитинститут аҟны, 1973 шықәса. Афото аҟны: арыӷьарахьала аҩбатәи – Геннади Аламиа
«Афизмат аҟны аҵараҵара нсыжьит афакультети сареи ҳаизыҟазаашьақәа ахьҽеимыз иахҟьаны. Уи, ақырҭцәа араҟа аԥшәмара аныруаз аамҭақәа рзакәын. Насгьы, уи аамҭазы Москватәи алитинститут аҭаларазы алшара сызцәырҵит», - иазгәеиҭоит иара.
Ихәыҷра аахыс алитература ихшыҩ азцон, ихаҭагьы ажәеинраалақәа аԥиҵон. 1970 шықәсазы Геннади Аламиа ианҵаны иман еизгак иазхаша ажәеинраалақәа, Аинститут данҭал ашьҭахь шықәсык ааҵуаны, иҭижьуеит иажәеинраалақәа реизга «Адәы иаҵәа» ҳәа хьӡыс измаз.
Анаҩс иҭыҵуеит жәаба инареиҳаны иажәеинраалақәа реизгақәа. Урҭ ирнылаз аԥҵамҭақәа иахьагьы аԥхьаҩцәа еицырдыруа иҟоуп. Иара убасгьы, Геннади Аламиа аԥсуа бызшәахьы еиҭеигахьеит хыԥхьаӡара рацәала адунеитә классикатә аԥҵамҭақәа, иакымкәа-иҩбамкәа аҭҵаарадырратә статиақәа равторс дықәгылахьеит.
Геннади Аламиеи Денис Чачхалиеи, Москва, 1998 шықәса, хәажәкыра
Геннади Аламиа иԥылараан, Владикавказ
© vladikavkaz.bezformata.com
Академик Нафи Џьусоиты ипремиа анашьара, иҷыдоу апремиа ианашьан Геннади Аламиа, аԥсшәахь еиҭеигаз Кәасҭа Хетагуров иеизга «Осетинская лира» азы. Афото аҟны: арымарахьала ахԥатәи – Геннади Аламиа, 2018 шықәса, абҵарамза 12
© sputnik-ossetia.ru
Даараӡа аинтерес аҵоуп, апоет раԥхьатәи иажәеинраала иазку хҭыск. Уи, анкьа зны Кәтолтәи ашкол агазеҭ ианырҵахьаз, автор ихаҭагьы ихашҭхьаз жәеинраалан.
«Москва сҵара хыркәшаны схынҳәхьан усҟан. Ашкол адиректор Саӡба жәеинраалак сирбеит, уи автор ихьӡ самҳәаӡакәа сгәаанагара сҳәарц азы аҳәара ҟаиҵеит. Ажәеинраала санаԥхьа ашьҭахь, Иван Николаи-иԥа ус иасҳәеит: арҭ ацәаҳәақәа равтор абаҩхатәра илам, ажәеинраалаҩра – иара иитәым ҳәа сызиашәҳәа. Иван Николаи-иԥа уи даараӡа дарччеит, акыраамҭагьы иҽизаанкыломызт!... Маҷк данеиқәтәа исзеиҭеиҳәеит ари ажәеинраала авторс иамоу сара сшакәу. Уи, ашкол сҭанаҵы исыҩыз ажәеинраала акәзаарын», - дыччо еиҭеиҳәеит Аламиа.
Геннади Аламиеи аполиактә шәҟәыҩҩы Цероевскии
Геннади Аламиеи болгариатәи ашәҟәыҩҩы Николаи Радеви, 1971 шықәса
Владимир Ериоменко, Геннади Аламиа иажәеинраалақәа реиҭагаҩ, Геннади Аламиа иԥшәмаԥҳәыс Манана, Геннади Аламиа
Геннади Аламиеи Фадиль Арыҩҭааеи (ашәҟәыҩҩы, Шьамтәылатәи аиҭагаҩ), Бырзентәыла, 1995 шықәса, лаҵарамза
Геннади Аламиеи аерман поет Иури Саакиани, Ереван, 2001 шықәса, рашәарамза
Амассатә-информациатә хархәагақәа рҟны аусуреи «Аидгылара» ихьыԥшым агазеҭи
Москватәи иреиҳаӡоу аҵараиурҭа даналга ашьҭахь, Аламиа апрактикахь дрышьҭуеит ажурнал «Дружба народов» ашҟа, анаҩс аус иуан Москва азааигәара иҟоу ақалақь Раменское аҭыԥантәи агазеҭ аҟны. Шықәсқәак рышьҭахь дхынҳәуеит Аԥсныҟа. Аус иуан Дырмит Гәлиа ихьӡ зху амузеи аҟны, уи ашьҭахь – ахәыҷтәы журнал «Амцабз», агазеҭ «Аԥсны Ҟаԥшь»… 80-тәи ашықәсқәа рынҵәамҭазы ихы иԥшаауеит актуалреи, адҵалаара ҳараки змаз агазеҭ «Аидгылара» аҟны.
Агазеҭ ҭнажьуан адемократиатә уаажәларратә ҵысра «Аидгылара» (Аԥсны Жәлар Рфорум «Аидгылара» мҩаԥысит 1988 шықәса, ԥхынҷкәынмза 3 рзы, Аҟәа. Анаҩс уи иахылҿиаауеит Аԥсны ахьыԥшымразы иқәԥоз атәылауаа ргәыԥ еидызкылаз аҵысра. Геннади Аламиа уи активистцәа дыруаӡәкын – аред.).
«Уажәааигәа «Аидгылара» аномерқәа сеиҭарыԥхьон. Имҩаԥызгаз аусура сгәы алаҟоуп сҳәар сылшоит. Ауадаҩрақәа шыҟазгьы, агазеҭ ихьыԥшымны иаанхеит. Ҳара ҳрылацәажәон егьырҭ агазеҭқәа рдаҟьақәа рҿы ишьҭырымхуаз апроблемақәа. Аамҭак ашьҭахь ажәлар зегьы ҳавагылан. Аиашазы, уамашәы избоит уи аҩыза ахьҳалшаз. Убас хышықәса аус ҳуан», - еиҭеиҳәоит Аламиа.
Геннади Аламиеи Синоп ақалақь ахадеи, Ҭырқәтәыла, 2007 шықәса
Геннади Аламиеи аиереи Виссариони (Аԥлиа)
Афото аҟны: арымарахьала аҩбатәи – Жәларбжьаратәи Ачерқьесстә Ассоциациа ахада Борис Акбашев, анаҩс – Геннади Аламиеи, Ҭырқәтәылатәи арепатриант Ниҳаҭ Беданыҟәеи
Геннади Аламиеи Кавказ ашьхарыуаа рконфедерациа Апарламент ахантәаҩы Иусуп Сосланбекови, аресторан «Москва», 1998 шықәса, хәажәкыра 8
Аибашьра, абџьар, «акукурузникқәа»
1992 шықәсазы иалагоит Аԥсны жәлар рџьынџьтәылатә еибашьра. Геннади Аламиа уи активла ихы алаирхәит. Жәлар Рфоруми ахьыԥшымразы амилаҭтә ҵысреи рхыҵхырҭақәа рҿы игылаз Аламиа, аибашьра аламҭалаз Аԥсныҟа абџьар аагара аус инапы алакын. Аибашьра ихьӡеит «Владислав Арӡынба икабинет» аҟны.
«Идәықәлеит [ақырҭҵәа] ҳәа аацҳара ҳауит. Иаарласны срышьҭуеит Чечентәылаҟа. Аибашьра алагаанӡа Кавказ аусқәа рацәаны имҩаԥызгон, издырқәозгьы рацәаҩын, убри аҟнытә иӡбан Кавказҟа сышьҭтәуп ҳәа».
Араҟа иазгәаҭатәуп, Геннади Аламиа шиакәу Кавказ иқәынхо Ашьхарыуаа рассамблеиа аԥызҵз, анаҩс, 1992 шықәсазы, уи Кавказ ажәларқәа рконфедерациа ҳәа еиҭакын. Ассамблеиа ишьҭнахуаз азҵаарақәа рхыԥхьаӡараҿы иҟан Асовет Еидгыла ареспубликақәа реилазаарақәа рҟны адемократиа аларҵәаразы амчқәа реилаԥсара, избан акәзар уи аиҭасра аамҭақәа ракәын.
Аконфедерациоуп ацхыраара азҭоз Аԥсны жәлар Рџьынџьтәылатә еибашьра ашықәсқәа раан Кавказынтәи Аԥсныҟа хатәгәаԥхарала ҳашьцәа раара. Геннади Кавказ имаз аимадарақәа азгәаҭаны, иӡбан иара уахь дышьҭтәуп. Иара дыруаӡәкын хатәгәаԥхаралатәи аҵысра шьақәзыргылаз, иара убасгьы иџьабаа дуны иадуп Аԥсныҟа абџьар аагара аус.
«Иаразнак сцеит, схәыҷқәа ахьыҟазгьы сыздыруамызт, - иацҵаны еиҭеиҳәоит Аламиа. – Аибашьра раԥхьатәи амш азы сыҷкәын аиҳабы дызбеит Аҟәа, Ацҳа ҟаԥшь аҟны. Иара деибашьуан, егьырҭ схәыҷқәа рықәра зынӡа имаҷӡан. Убас сагьцеит», - еиҭеиҳәоит Аламиа.
Абџьар «акукурузникқәа» (ажәлар рыҟны асовет қыҭанхамҩатә ҳаирпланқәа убас ирышьҭан – аред.) ирықәҵаны Урыстәыла еиуеиԥшым арегионқәа рҟынтә Аԥсныҟа иааргон. Уи аамҭазы Геннади Аламиа ихаҭагьы акукурузник арԥыршьа атәы иҵахьан, лассы-лассы аҩбатәи ԥырҩыс дҟалалон.
Геннади Аламиеи Владислав Арӡынбеи, Гебзе, Ҭырқәтәыла, 1992 шықәса. Афотосахьа ҭихит Абдулкадыр Арӡынба
Геннади Аламиа аԥсуа делегациа далахәны Мусҭафа Қьемаль Ататиурк ибаҟаҿы, Гебзе, Ҭырқәтәыла, 1992 шықәса. Афотосахьа ҭихит Абдулкадыр Арӡынба
Владислав Арӡынбеи Геннади Аламиеи, 1993 шықәса
Ареисқәа руак аҟны аҳаирплан хҭыс шәарҭак иақәшәоит.
«Ихадоу ԥырҩыс дсыцын ачечен Абдула. Ҭаҭынк саҿыхап ҳәа иақәыскит, иаргьы сиҳәеит аԥырра инапахьы игарц азы. Минуҭқәак рышьҭахь, «ҳкукурузник» ҭрыс-ҭрысуа иалагеит. Абдула аҳаирплан иртәарц иӡбоит, аха ҳантәоз аламҭалазы мҵәыжәҩак ала аҭәаҟәа ҳасуеит, уи иахҟьаны аҳаирплангьы каҳауеит. Сара сыхдырра сцәымӡӡеит, иаразнакгьы исгәалашәеит аҭаҭын сшахоз, схаҿгьы иааит уи иахҟьаны аҳаирплан амца акыр шалшо. Ааигәа дышьҭан Абдула, азныказы дыԥама ҳәа сгәы иаанагеит… аха анаҩс еилкаахеит иԥсы шеиқәхаз. Сара сымацара аҳаирплан сҭыҵит, иаргьы дҭызгеит», - игәалашәоит Аламиа.
Геннади Аламиеи Иури Шанибови
Ажурналист Заир Надоеви Геннади Аламиеи
© www. natpress.net
Геннади Аламиеи Аедыгь Республика раԥхьатәи ахада Аслан Џьаримови
Жәларбжьаратәи аԥсуа-абаза жәлар рассоциациа анапхгараҟны аусура
1992 шықәса, абҵарамза 7-8 рзы Лыхны имҩаԥысит I Адунеизегьтәи аԥсуа-абаза жәлар Рконгресс. Уи рхы аладырхәит аҳәаанырцә ааигәа, хара инхоз адиаспора ахаҭарнакцәеи, Ҟабардеи, Адыгатәылеи, Шаԥсыӷтәылеи, Абазашҭеи рҟынтә аделегатцәеи. Ари ахҭыс, ҳәарада, аибашьра ашықәсқәа рзы Аԥсны жәлар зегьы ргәы шьҭнахит.
Геннади Аламиеи Шьамтәылатәи ар аинрал-маиор Уалид Абазеи (Амаршьан), 1984 шықәса
Аконгресс ахадас далхын Тарас Шамба. Геннади Аламиа, Жәларбжьаратәи аԥсуа-абаза жәлар рассоциациа (ҳаамҭазтәи ахьӡ - Адунеизегьтәи аԥсуа-абаза Конгресс – аред.) ахыҵхырҭаҿы ихадоу аҭыԥқәа руак ааникылон: 15 шықәса инареиҳаны аус иуан Ассоциациа Ихадоу маӡаныҟәгаҩыс, аиҿкаара аусура ашьаҭеи, ихадоу аидеиақәеи, апринципқәеи аԥҵауа.
Жәларбжьаратәи аԥсуа-абаза жәлар рассоциациа Ауснагӡаратә комитет аизара аҟны. Афото аҟны: арымарахьала аҩбатәи – Геннади Аламиа
Геннади Аламиа Жәларбжьаратәи аԥсуа-абаза жәлар рассоциациа аиԥыларақәа руак аҟны, Черқьесск
Геннади Аламиа Жәларбжьаратәи аԥсуа-абаза жәлар рассоциациа Ауснагӡаратә комитет аизара аҟны, Ҭырқәтәыла
«Иҟазшьа мариазар акәын уамашәа ибатәыз»
Аԥсны жәлар рџьынџьтәылатә еибашьра анеилга ашьҭахь, Геннади Аламиа, ахьыԥшымра иазықәԥоз иҩызцәа дрывагыланы Аԥсны ахақәиҭра арӷәӷәара аус иҽазикит. Аус иуан еиуеиԥшым аиҳабыратә ҭыԥқәа рҟны: Иреиҳаӡоу Асовет Ахантәаҩы ихаҭыԥуаҩс, Аԥсны Жәлар Реизара ахада ихаҭыԥуаҩс, аамҭак азы Жәлар Рфорум «Аидгылара» напхгара азиуан.
Афото аҟны: арымарахьала аҩбатәи – Нодар Ҷанба, Геннади Аламиа, Владислав Арӡынба, Гебзе, Ҭырқәтәыла, 1992 шықәса. Афотосахьа ҭихит Абдулкадыр Арӡынба
Ҷанба иазгәеиҭоит, Геннади Аламиа аџьбарареи апринципреи зцу, имариам аҟазшьа шимоу.
«Имаршәа акра уадаҩуп. Уи ааԥшуеит иҟазшьаҿы, ахаангьы ахьаҵра закәу издырӡом. Иҟазшьа мариазар акәын уамашәа иубашаз, избанзар иара аҟазара датәуп. Араҟа сара зыӡбахә сымоу здунеихәаԥшышьа хазу, аҟазара иатәыҵәҟьоу ауаа роуп. Иара адунеи даҽа блак ала дахәаԥшуеит, иҵоурам апроцессқәагьы ҷыдала идикылоит», - ҳәа азгәеиҭеит Нодар Ҷанба.
Геннади Аламиа Самсон Ҷанба ихьӡ зху Аԥсуа драматә театр аҟны ицәыригоит аԥсшәахь еиҭигаз Шекспир итрагедиа «Ромеои Џьульеттеи»
© Самсон Ҷанба ихьӡ зху Аԥсуа драматә театр
Аҭаацәареи ԥхьаҟатәи аԥеиԥши
Иналукааша ауаа уанрыҿцәажәо ибзианы еилукаауеит, егьа аихьӡара ҳаркқәа рымазаргьы, рыԥсҭазаараҿы ихаданы иаанхо рҭаацәара шакәу. Убас ауп Геннади Аламиа иҿгьы ишыҟоу. Иахьа иара иааикәыршаны иҟоуп бзиа дызбо ихәыҷқәа, имоҭацәа, иашьцәа, иаҳәшьцәа. Иҷкәын еиҳабы иҭаацәареи иареи нхоит Бельгиа. Даҽа ҩыџьа иҷкәынцәа нхоит Аҟәа: аӡәы аус иуеит апрокуратура аҟны, егьи – днаплакҩуп. Иԥха дынхоит, аусгьы луеит Москва ақалақь аҟны.
Афото аҟны: Геннади Аламиа, иԥшәмаԥҳәыс Манана, рхәыҷқәа Нариеи Нарҭи
Геннади Аламиа имоҭацәа иманы Аџьынџьтәылатә Еибашьра Дуӡӡаҿы Аиааира 74 шықәса ахыҵраан ашәҭшьҭаҵараҿы
Геннади Аламиа имширақәа руак аан иреиҳаӡоу ҳамҭаны изыҟалеит имоҭа хәыҷы Нариа лира. Ларгьы лымшира азгәалҭоит ԥхынгәы 24 рзы. Нариа ахәыҷбаҳчахь дныҟәоит, зегь реиҳагьы лабду бзиа дылбоит. Аԥсуа бызшәа мацаралоуп ахәыҷы дышцәажәо, лабду иеиԥш акы аԥылҵоит ҳәагьы лҽазылшәалоит... Хәышықәса зхыҵуа абри аӡӷаб хәыҷы лҟазшьаҿы, лбаҩхатәраҿы, лдунеидкылашьаҿы Геннади Аламиа ибоит иара иаԥхьаҟатәи иԥеиԥшгьы, уи насыԥуп – лабҿаба убартә алшара анумоу аԥсҭазаараҿы ихадоу угәрагара – «алашьцара аҵкыс алшара шеиҳау».
Реиҳа иласу, иҳараку, иӷәӷәоу: VI-тәи Абаза жәлар рыхәмаррақәа рфотоҭоурых
Есышықәсатәи Абаза жәлар рыхәмаррақәа рылахәцәеи ирҭааз асасцәеи
Есышықәса ахәмаррақәа ирылахәу Аԥсны еизгоу акоманда
Абаза жәлар рыхәмаррақәа рҟны зхыԥша дуу аспорт хкы – агьыратә спорт
Абаза жәлар рыхәмаррақәа рхы аладырхәит иқәыԥшӡоу аспортсменцәагьы. Ахәыҷтәы абаҩрҵәыра
Аӡӷабцәа ирыман алашара акәадақь ала ахысраҿы ирымоу аԥышәа аарԥшра
Хы-шықәса инеишьҭаргыланы анапылампыл асраҿы актәи аҭыԥ ааныркылоит Аԥсны аҭыԥҳацәа ркоманда. Ҵыԥх еиԥш сынтәагьы, урҭ иреикануаз аиааира агаразы мариак рызнырмыжьит
Ахәмаррақәа ирҭааз рхыԥхьаӡараҿы иҟан азгәыбылҩцәа рацәаҩны: аспортсменцәа адгылара рыҭауа урҭ рцәаныррақәа рҵәахуамызт
Ахәмаррақәа ирҭааз асасцәагьы рымчқәа ԥыршәар рылшон
Абаза жәлар ахаҭарнак қәыԥш дазгәыбылуеит зегьы иреиӷьылшьо акоманда
Ахәмаррақәа аҳаҭыр зқәу сасык иаҳасабала дрылахәын Аԥсны Адәныҟатәи аусқәа рминистрра анапынҵа ҷыдақәа змоу Ацҳаражәҳәаҩ Витто Гриттани, хықәкыла уи азы Италиантәи иааз. Иара иқәгылараҿы иазгәеиҭеит ахәмаррақәа рымҽхак даараӡа ишыҭбаау
Ҳаԥхьаҟатәи ахәмаррақәа ирылахәхараны иҟоу азҿлымҳаны аицлабрақәа ирыхәаԥшуеит
Агәыԥқәа ашьапылампыл иасуан – Абаза жәлар рыхәмаррақәа рҟны зегьы бзиа еицырбо аспортхкы
Ашьапылампыласҩы аиканыҩцәа рҟнытә ихьчоит игәыԥ рымба. Ахәмаррақәа алагаанӡа аҽазыҟаҵарақәа
Абар ашьапылымпыл асра ахаҭагьы
Ҳәарада, есышықәса зегь реиҳа иззыԥшу еилабраны инхоит – аӷбашаха ахара. Ари аицлабра анбалагоушь ҳәа асасцәеи алахәцәеи азыԥшын
Аиааира згаз аҳамҭақәа ранашьара
АААК Иреиҳаӡоу Ахеилак ахантәаҩы, ассоциациа «Алашара» ахада Мусса Егзакь, аиааира згаз аҳамҭақәа ранеишьоит
VI-тәи Абаза жәлар рыхәмаррақәа рҟны иреиӷьу аспортсменцәа
Абаза жәлар рыхәмаррақәа рыҟны ҩышықәса инеишьҭаргыланы аиааира зго Ельбырӷан ақыҭа акоманда
АААК Аԥсны абираҟ амш
Шәаҳәаралеи кәашаралеи Аԥсны Абираҟ амш азгәарҭеит
Аԥсны
Ԥхынгәымза 23 рзы Аԥсны иазгәарҭеит Аҳәынҭқарратә бираҟ амш. Уи аныҳәамш есышықәса амҽхак ҭбааны иазгәарҭоит адунеи иқәынхо аԥсуа-абаза жәлар зегьы.
Аҩаша, ԥхынгәымза 23 рзы, шәаҳәаралеи кәашаралеи Аҟәа иазгәарҭеит Аԥсны аҳәынҭқарратә бираҟ амш. Аныҳәа еиҿнакааит Адунеизегьтәи аԥсуа-абаза конгресс.
Аҩаша, ԥхынгәымза 23 рзы, шәаҳәаралеи кәашаралеи Аҟәа иазгәарҭеит Аԥсны аҳәынҭқарратә бираҟ амш
Ахәылбыҽха, асааҭ 7 рзеиԥш, маҷк ақәа шлеиуазгьы, Аԥсуа драматә театр аҿаԥхьа ауаа рҿеидыркыло иалагеит: аныҳәа асасцәа ирзырхиан даараӡа аинтерес зҵаз апрограмма.
Убас, ахәылԥаз иаҭааз зегьы рзы еиҿкаан иҷыдоу аныҳәатә баннер ахьгылаз афото-зона, уаҟа згәы иаҭахыз зегьы рфотосахьақәа ҭырхыр рылшон. Иргылан асахьаҭыхҩы Диана Воуԥҳа иаԥылҵаз милаҭ маҭәала еилаҳәоу афигурақәеи, аԥсуа-абаза диаспора ахьынхо атәылақәа зныԥшуа ахсаалеи.
© Лиза Ҭыжәба
Иара убасгьы, ахәылԥаз асасцәа рзы иргылан Абаза жәлар рҭоурыхтә бираҟқәеи, ҳаамҭазтәи Аԥсны абираҟ аҭоурых иазку аинформациеи зныз астендқәа.
Адунеизегьтәи аԥсуа-абаза конгресс Аҳәса Рхеилак анапхгаҩы Гета Арӡынԥҳа – аныҳәа ихадоу аиҿкааҩцәа руаӡәк, иазгәалҭеит, иахьатәи амш – Аԥсны зегьы азеиԥш, Аконгресс азгьы аҵак ҷыда шамоу.
«Абар шьҭа ҩышықәсоуп инеиԥынкыланы ҳгәы хыҭ-хыҭуа еиҿаҳкаауеижьҭе Абираҟ амш. Ҳара ҳзы ихадоуп ҳажәлар рҭоурых даҽазныкгьы иахьеиҭаҳҳәо. Аныҳәа ибзианы еиҿаҳкааит ҳҳәар ҳалшоит, уи ауаа рхы-рҿы ианубаало агәырӷьарала еилукаартә иҟоуп. Ҳәарада, арҭ реиԥш иҟоу аныҳәақәа ауаа еиднакылоит. Ҳахьаԥсыуоу ҳалаҽхәартә ҳҟазҵо мшуп абри амшгьы», – лҳәеит Арӡынԥҳа.
«Ианакәызаалакгьы гәахәара дууп иахьатәи аныҳәеиԥш иҟоу ирызку аконцертқәа рҟны ақәгылара. Аԥсны иахнагаз рацәоуп: ахьыԥшымра азнеиразы ҳажәлар знысыз амҩа уадаҩӡан. Иахьатәи амшгьы уи аршаҳаҭуеит», - лҳәеит ашәаҳәаҩ Мадина Кәарцхьиаԥҳа.
Аныҳәаҿы ихадоу хҭысны иҟалеит жәлар аԥшаҳәа рықәсра. Ауааԥсыра, аҽыуааи аԥшӷәынҵәмца аныҟәгаҩцәеи рыцны Амҳаџьырцәа рыԥшаҳәа иалыргеит идуӡӡаз, зышәагаа – 20х30 метра иҟаз Аԥсны Аҳәынҭқарра абираҟ.
«Ари акы иузадкыло иҟам! Сара сзы насыԥ дуун сыуаажәлар срылагыланы сбираҟ ахьыскыз! Иахьатәи аусмҩаԥгатә ҳаиднакылоит, аԥсҭазаараҿы ихадоу ҳгәаланаршәоит – Аԥсадгьыл, аҭаацәара, апатуеиқәҵара, акзаара», - лҳәеит аныҳәа асас, Аҟәа инхо Марина Дарчам.
Аӡәырҩы аныҳәа иаҭааит амилаҭ маҭәа рышәҵаны. Убас, 9-шықәса зхыҵуа Милана Барцыцԥҳа, лҭаацәареи лареи аныҳәахь имҩахыҵит рҽазыҟаҵаны.
«Ҩынтәҩны ари аныҳәа ҳаҭаауеит, сара есымша амилаҭ маҭәа сшәуп. Ҳбираҟ аҭоурыхгьы саб исзеиҭеиҳәахьеит», - лҳәеит аӡӷаб хәыҷы.
Ахәылԥаз анҵәамҭазы, Аҳәынҭқарратә жәлар рыкәашаратә ансамбль «Шьараҭын» инарыгӡеит акәашара «Аибаркыра». Иара убасгьы, уи акәашара рхы аладархәыр ҟалон згәы иаҭаху зегьы. АААК Аҳәса Рхеилак анапхгаҩы, аныҳәа аиҿкааҩцәа зегьы рыхьӡала агәыӷра аалырԥшит, ари акәашара традициак аҳасабала иҟалап ҳәа.
Аныҳәа асасцәа зыкәшаны игылоу, милаҭ маҭәала еилаҳәоу аԥсуа арԥыс абираҟ инапаҿы икны ԥсыуала дкәашоит
«Ари акәашара ауаа шеиднакыло атәы еилкаауп иара ахьӡ мацара алагьы. Ҳара ҳзы гәадуроуп иара аиҿкаара ахьҳалшаз, насыԥуп – ауаа гәахәарала рхы ахьаладархәыз», - лҳәеит Арӡынԥҳа.
Аныҳәаҿы згәы иаҭахыз зегьы Адунеизегьтәи аԥсуа-абаза конгресс алаларазы алшара рыман, уи азы ихадырҭәаар акәын иҷыдоу анкета. Амш аихшьаалақәа рыла, Аконгресс иҿыц лахәылацәаны иҟалеит 94– ҩык.
Аныҳәа анеилга ашьҭахьгьы ауаа акыраамҭа рыҩныҟақәа рахь ицомызт: амилаҭ ашәақәа рҳәон, икәашон.
Автономтә советтә социалисттә республика Аԥсны 1978-шықәсазтәи Аконституциа аԥыхны, 1925-шықәсазтәи Аԥснытәи ССР Аконституциахь ишиасуа атәы алаҳәара ҟаҵаны, 1992 шықәса, ԥхынгәымза 23 рзы, Аԥсны Аҳәынҭқарра Иреиҳаӡоу Асовет ишьақәнарӷәӷәеит ҳаамҭазтәи Аԥсны абираҟ. 2005 шықәса инаркны Аԥсны Аҳәынҭқарра абираҟ амш официалла иазгәарҭоит ԥхынгәымза 23 рзы.
АААК Аԥсны абираҟ амш Аныҳәа
хороший получился праздник!
Фышәҩык инареиҳаны ауааԥсыра рхы аладархәит есышықәсатәи Абаза жәлар рмилаҭтә хәмаррақәа
Адунеи иазаарту анапы: аԥсуааи ашәуааи рҳәынҭқарратә символқәа
Есышықәса Аҳәынҭқарратә бираҟ амш иазку аныҳәа амҽхак ҭбаахоит, уи зхы алазырхәуа аҿар рхыԥхьаӡара еиҳа-еиҳа иацлоит
Аныҳәа аҽны аӡәырҩы милаҭ маҭәала рҽеиларҳәоит. Еиҳаракгьы уи атрадициа бзиа ибаны иқәныҟәоит аҭыԥҳацәа
Аныҳәа иаҭааз асасцәа зегьы агәалаҟазаара бзиа рынаҭеит
Ԥсыуа маҭәала еилаҳәаз арԥарацәа рхы шьҭԥааны еиуеиԥшым аамҭақәа рзтәи аԥсуа ҭоурыхтә бираҟқәа наргоит
Асасцәа ҷыдоу азҿлымҳара рызцәырнагеит аҽыуаа рцәырҵра. Урҭ Амҳаџьырцәа рыԥшаҳәа зегьы иалганы иааргеит Аԥсны Аҳәынҭқарратә бираҟ
Аԥхьатәи аплан аҟны: Адунеизегьтәи аԥсуа-абаза конгресс Иреиҳаӡоу Ахеилак алахәыла Нури Кәарҷиа, аныҳәа алагамҭаз гәырӷьарыла идикылеит Аҳәынҭқарратә бираҟ
Зықәра акыр инеихьоу атәылауаагьы, аҿар аҿырԥшы бзиа дырбо, амилаҭ маҭәа ршәырҵеит
Аконцерттә программа ихадоу асасцәа – Денис Арухаа напхагара ззиуа, Оҭар Хәынҵариа ихьӡ зху Аԥсуа милаҭтә арҳәагақәа роркестр. Афото аҟны: аоркестр асолистцәа
Афото аҟны: Аҳәынҭқарратә жәлар рыкәашаратә ансамбль «Шьараҭын» акәашаҩцәа
Аныҳәа иаҭааит ахәыҷқәагьы. Урҭ гәырӷьаҵәа имҩаԥысуаз ахҭысқәа ирыхәыԥшуан
Амш анҵәамҭазы ахәыҷқәа маҷк иааԥсеит, аха раԥхьаҟа ирзыԥшын еиуеиԥшым асиурпризқәа рацәаны
Аныҳәа асасцәа иаланахаланы иазыӡырҩуеит Оҭар Хәынҵариа ихьӡ зху аоркестр
Аныҳәатә хәылԥазы аҟны ашәа лҳәеит еицырдыруа аԥсуа шәаҳәаҩы Мадина Кәарцхьиаԥҳа
Ахәыҷқәа – аныҳәаҿы ихадоу сасцәан. Урҭ аӡәырҩы рани раби ҷыдала аныҳәазы ирзырӡахит аԥсуа маҭәа
Абаза жәлар рҭоурыхтә бираҟқәа рсахьақәа
Аныҳәаҿы ихадоу хҭысны иҟалеит ажәлар аԥшаҳәа рықәсра
Ауааԥсыра, аҽыуааи аԥшӷәынҵәмцақәа зкны инеиуази ирыцны Амҳаџьырцәа рыԥшаҳәа илыргеит идуӡӡаз, зышәагаа – 20х30 метра иҟаз Аԥсны Аҳәынҭқарра абираҟ
Ауааԥсыра ирыцнеиуаз аҽыуаа
Згәы иаҭахыз зегьы аныҟәара иацлар ҟалон, иара убасгьы абираҟ иаҵагылар рылшон
Аӡәырҩы аганаҿы инымхакәа аныҟәара иацлеит
Ари амш агәырӷьара рзаанагеит аныҳәа иалахәыз зегьы
Аныҳәа хыркәшан аԥшаҳәа ахьынӡанаӡа-ааӡоз ана-ара имҩаԥысуаз амилаҭтә кәашарақәа рыла
Аныҳәатә программа анеилга ашьҭахьгы, ауааԥсыра рыҩныҟақәа рахь ацара иахыццакуамызт: ишәаҳәон, икәашон
ҞЧР Адиаспора
Черқьесск иазгәарҭеит Абаза жәлар ркультура амши Аԥсны абираҟ амши
ҞЧА
Черқьесск есышықәса имҩаԥысуа акультуратә-спорттә фестиваль «Абаза» аҳәаақәа ирҭагӡаны иазгәаҭан Абаза жәлар ркультура амш, иара убас Аԥсны абираҟ амш.
Ԥхынгәымза 23 рзы, Черқьесск ақалақь аҟны иазгәарҭеит Абаза жәлар ркультура Амши Аԥсны Аҳәынҭқарра абираҟ амши. Аныҳәа еиҿыркааит аԥсуа-абаза милаҭ рыҿиара ацхырааразы Ассоциациа «Алашареи», Адунеизегьтәи аԥсуа-абаза Конгресси. Аныҳәатә усмҩаԥгатә мҩаԥысит аладатәи Урыстәылан иреиҳаӡоу апаркқәа ирхыԥхьаӡалоу «Адгьылбжьаха иаҵәа» аҟны.
Аусмҩаԥгатә есышықәстәи акультуратә-спорттә фестиваль «Абаза» иахәҭакны иҟалеит. VI-тәи Абаза жәлар рыхәмаррақәа рышьҭахь, «Адгьылбжьаха иаҵәа» аҟны иргылан тематикала еиуеиԥшымыз апавилионқәа.
Убас, аныҳәа асасцәа даараӡа иазҿлымҳан абаза жәлар рытрадициатә нхарҭа амакет, уи аҩныҵҟа иҩнагылан ажәытә аамҭазы рхы иадырхәоз аҩнымаҭәа. Насгьы, згәы иаҭахыз зегьы амилаҭ чысқәа ргьамабара рылшон: зегьы еицҿакны иазгәарҭон ачысхкқәа рыԥсабаратәреи, акгьы иузадымкыло ргьамеи. Зехьынџьара амузыка абжьы гон, ажәытә мелодиақәа заҳауаз хәыҷи-дуи зегьы акәашара иалагон.
Еиҳаракгьы ауаа рацәаҩын абаза жәлар ирызку аҭоурыхтә материалқәа знызи, аҩычагатә-хархәаратә ҟазареи ахьцәыргаз астендқәа рҟны. Убасгьы, ауаа рацәа мҩахыҵит Аконгресс алаларазы иаартыз астенд аҿаԥхьаҟа, уа ихарҭәаатәын иҷыдоу анкета.
Аныҳәа гәырӷьарала иаартын, зшәагаа дуӡӡаз аԥсуа бираҟ ашҭа ианҭаргала. Еизаз зегьы бзиала шәаабеит ҳәа рарҳәеит аиҳабыратә усбарҭақәа реиҳабацәеи, ауаажәларратә еиҿкаарақәеи, аҳәаанырцәтәи адиаспорақәеи рхаҭарнакҵәеи, акультура аусзуҩцәеи. Зегьы иазгәарҭеит аныҳәа бзиаӡаны ишеиҿкаау.
ИАЕ «Алашара» ахада ихаҭыԥуаҩ Рамазан Мыхц еиҭеиҳәеит, «аусура ду шымҩаԥгаз», насгьы аԥш бас еиауаа рацәа раира – ауаажәларреи, аволонтиорцәеи, ишрыбзоуроу атәы.
«2014 шықәсазы, ҞЧА амилаҭқәа рминистрра аспециалист Лиудмила Аисанова лыцхыраарала ҳара имҩаԥаҳгеит ареспубликатә ҩаӡара змаз афестиваль, уи ашьҭахьгы ҳаиааит аҳәынҭқарратә цхыраара зцу агрант, амилаҭқәа реизыҟазаашьа аишьашәалара иазынархоу. Уи ашьҭахь аамҭа рацәакгьы ҵуам, аха иахьазы ари аспорттә-культуратә афестивальуп, жәларбжьаратәи аҩаӡарагьы амоуп. Иара иалшоит абаза жәлар ахаҭарнакцәа зегьы реидкылара», - иҳәеит Мыхц.
АААК Иреиҳаӡоу Ахеилак ахантәаҩы иаппарат анапхгаҩы Кан Ҭаниа иазгәеиҭеит, аҵак ду шамоу, аусмҩаԥгатә аиҿкааҩцәа рыӡбарала, Аԥсны Аҳәынҭқарратә бираҟ амши, Абаза жәлар ркультура амши ҽнак иахьазгәарҭо.
«Ари, ҳәарада, Аԥсны иқәынхо жәлҳаари, 50 тәыла рҟны инхо ҳџьынџьуааи еиҳа ҳаизааигәанатәуеит», - иҳәеит Ҭаниа.
Иара инаҵшьны иазгәеиҭеит, иаҳхашҭыр шыҟамло: аҳәынҭқарратә бираҟ, иаҳзеиԥшу аҭоурых иасимволны аиқәырхаразы «Аԥсны аԥацәеи аԥҳацәеи хамеигӡарада рыԥсы шақәырҵаз».
«Уи ахашҭра азин ҳамаӡам. Иҟалааит абри амш ҳаидгылара иасимволны, ҳаизааигәахара иатрадицианы», - иҳәеит Кан Ҭаниа.
Ақәа хәыҷык шлеиуазгьы, аусмҩаԥгатә ахь ауаа амҩахыҵра иаҿын, аинтерес рыманы ацәыргақәҵатә експонатқәа ирыхәаԥшуан.
Аныҳәа алахәцәа қәрала зегьы иреиҳабу – 89 шықәса зхыҵуаз амҿы аус адулара азҟаза Қьешьиф Аисанов игәы ҭԥраауа иусумҭақәа – аӷәтәы хьыԥшьақәа ауаа идирбон.
«Сара изныкымкәан афестиваль схы аласырхәхьеит. Даараӡа сеигәырӷьоит абазақәа абас еиԥш иҟоу алшара ахьрымоу, акультуратә еимадара зырӷәӷәо аиԥылара дуқәа ахьеиҿкаахо», - иҳәеит иара.
Ахацәа ракәзар, хшыҩзышьҭрала ирыхәаԥшуан ицәыргақәҵаз аҳәызба чаԥақәа. Аметалли, амҿи, ацәеи аус рыдызуло аҟаза Зураб Ҭакәушинов раԥхьаӡа акәны афестиваль даҭааит.
«Арҭ абаза ҳәызбақәа роуп», - ҳәа иусумҭақәа аетникатә ҟаҵашьала ишынагӡоу атәы азгәеиҭоит аҟаза.
Зураб хылҵшьҭрала Хәыжәду ақыҭа датәуп, акыраамҭа иԥсадгьыл дацәыхараны дынхон, хәышықәса ҵуеит дхынҳәиижьҭеи. 20 шықәса инареиҳаны аҳәызбақәа рыҟаҵара хоббис иман, уажәазы уи аус активла иҽазикит, иусумҭақәа аинтернет ахархәарала иҭиуеит. Иара иажәақәа рыла, даараӡа дазгәдууп, аҵаҩцәа – Зураб Жужуеви, Мураҭ Гедугови ахьазыҟиҵаз, уи, ҳәарада, даара акраҵанакуеит иуникалтәу абазацәа рнапҟазара аиқәырхара аус аҿы.
Ҩынтәны афестиваль далахәуп Черқьесск ақалақь аҿы иҟоу Иури Гагарин ихьӡ зху ахәыҷтәы ҟазара Ахан арҵаҩы Жанна Шереметова. Лара гәахәарала аныҳәа асасцәа идлырбоит лҵаҩцәа рнаплыхқәа: иԥоу, иқәҵоу, аппликациа зызу аусумҭақәа. Абаар 33 шықәса ҵуеит Жанна ахәыҷқәа аҩычатә-хархәаратә ҟазара длырҵоижьҭеи. Лара лажәақәа рыла, иахьатәи афестиваль еиԥш иҟоу аусмҩаԥгатәқәа даараӡа рҵакы дууп абаҩхатәра злоу аҿар рзы. Арҵаҩы убасгьы еиҭалҳәеит лҵаҩы Самира Кармова леихьӡарақәа ртәы – уи еиуеиԥшым аԥаратә ҟазара аицлабрақәа рҿы аиааирақәа лгахьеит.
АԤСНЫ АБИРАҞ АМШ ШАЗГӘАРҬАЗ. АФОТОСАХЬАҚӘА
«Ашықәс ашьхауаҩы» ҳәа далхын Бислан Хачиров, «Ашықәс ашьхаҭыԥҳас» - Олесиа Микитова. Ахәаԥшцәа рҳамҭа ланашьан Марина Иуана. Иара убасгьы, аконкурс иалахәыз ахәыҷқәа рзы ишьақәырӷәӷәан атитулқәеи иҷыдоу аҳамҭақәеи. «Ашьхауаҩы-хәыҷы» ҳәа далхын Амир Гутиакулов, «Ашьхаҭыԥҳа-хәыҷы» ҳәа – Амалиа Курачинова.
Уи ауха апарк амфитеатр аҟны еизеит зықьҩык инареиҳаны ауааԥсыра. Урҭ рзы еиҿкаан аԥсуа-абаза шәақәеи акәашарақәеи назыгӡо агәыԥқәа рықәгылара. Иара убасгьы, аконцерт аҟны иқәгылеит Саида Азизовеи (авокалтә конкурс «Орфеи» алахәҩы, зегьы иреиӷьны аԥсышәала ашәа анагӡаразы АААК иҷыдоу аҳамҭа занашьаз – аред.) Саниа Ҭаниаԥҳаи.
Авидеонҵамҭала адныҳәаларатә ажәахә ҟарҵеит Адунеизегьтәи аԥсуа-абаза конгресс Иреиҳаӡоу Ахеилак ахантәаҩы Мусса Егзакь, аԥсуа культуратә центрқәа Рфедерациа (Аԥсуафед) ахантәаҩы Аҭанур Аҟәысба, АААК Иреиҳаӡоу Ахеилак алахәыла, Аԥсны жәлар рҟазаратә центр аиҳабы Нури Кәарҷиа.
Аныҳәа хыркәшан афеиерверк ала. Зықьҩык ауааԥсыра, ргәалаҟазаара шьҭыҵны, ҳаԥхьаҟазы Абаза жәлар ркульутра амш аҽны ҩаԥхьа ҳаиқәшәап ҳәа еибыҳәаны рыҩныҟақәа рахь рҿынархеит. Афестиваль аҟны аҩызцәа ҿыцқәа зырҳаз рзы шықәсыкгьы аԥшра аҭахым.
Тарас Шамба Ахаҭарақәа
Тарас Шамба: «аԥсуаа зегь рхада»
Ахаҭарақәа
Адунеизегьтәи аԥсуа-абаза конгресс ахыҵхырҭаҿы игылоу ауаҩы – Тарас Шамба имшира аҽны АААК аинфопортал иазнархиеит иара изку аочерк.
Аԥснытәи, Урыстәылатәи ауаажәларра-политикатә усзуҩ Тарас Шамба, Адунеизегьтәи аԥсуа-абаза конгресси, Москватәи аԥсуа диаспореи рхыҵхырҭақәа рҿы игылаз уаҩуп. Иџьабаа рацәоуп абаза жәлар реидкылареи реизааигәатәреи аус аҟны.
Тарас Шамба диит 1938 шықәса, ԥхынгәы 29 рзы, Аԥсны зҽаԥсазтәыз азиндырҩы Мирон Шамба иҭаацәараҿы. Еиуеиԥшым ашықәсқәа рзы Мирон Шамба аус иуан прокурорс, ӡбаҩыс, Иреиҳаӡоу аӡбарҭа Ахантәаҩыс, Аԥсны адукатцәа Рхеилак аиҳабыс. Иԥшәмаԥҳәыс Лидиа Ешԥҳаи иареи ирааӡеит ҩыџьа аԥацәеи -- Тараси Сергеи, рыԥҳа Еҭери.
Тарас Шамба иани иаби – Мирон Михаил-иԥа Шамбеи Лидиа Давид-иԥҳа Ешԥҳаи
© Александр Непрошин ишәҟәы «Жәлар рԥыза изкны…» аҟнытә
Шамаа Тараси Еҭери, ран Лидиа Давид-иԥҳа Ешԥҳаи
Иқәыԥшраан дзызҿлымҳаз
Тарас диит Аҟәа, аха иаб иусура иахҟьаны, рҭаацәара акырынтә рынхарҭа ҭыԥқәа рыԥсаххьан. Зынӡа ҳәа Аҟәа инхо ианалага аамҭазы Тарас аиҳабыратә классқәа рҿы дтәан.
Тарас Мирон-иԥа Шамба, Олег Баграт-иԥа Шамба, Сергеи Мирон-иԥа Шамба
Тараси Сергеи Шамба, Ечмиаӡин, 1998 шықәса
© Екатерина Бебиаԥҳа лышәҟәы «Аҵарауаҩ идунеи» аҟнытә
Тарас Шамба, Владимир Аршба, Сергеи Шамба
Тарас Шамба, Рауль Ҳаџьымба, Сергеи Шамба, Аԥсны Аџьынџьтәылатә еибашьраҟны аиааира агара 10-шықәса ахыҵра иазку аныҳәа, Лыхны, 2003 шықәса
Тарас Мирон-иԥа иашьа Сергеи Шамба (аԥсуа политикатә, ауаажәларратә усзуҩы, еиуеиԥшым ашықәсқәа рзы – Аԥсны аԥыза-министр, Аԥсны адәныҟатәи аусқәа рминистр – аред.), еиҭеиҳәоит: «Ҳара ҳанхон Аҟәа, уажәы асасааирҭа «Леон» ахьгылоу аҿаԥхьа. Ҳаҩны есқьынагьы ауаа рацәаҩын, Тарас иҩызцәа лассы-лассы имҩахыҵуан. Исгәалашәоит раԥхьатәи амагнитофон анааҳхәаз, усҟантәи аамҭаазы уи аҩыза змаз даараӡа имаҷҩын. Уи адагьы, ҳара ҳмагнитофон акы иаламҩашьо иҟан: апластинкақәа рыдагьы, иара убасгьы «абабинақәагьы» агон (амхылдызтә цаха змоу «акатушкақәа» – аред.), урҭ апластинка аҭыԥ аҟны еихаргыланы иаҭатәын. Амагнитофон иахьӡын «Ельфа».
Тарас Шамба иаб Мирон Шамбеи иареи
Мирон Шамбеи Аԥсны аминистрцәа Реилазаара Ахантәаҩы ихаҭыԥуаҩ Аслан Оҭырбеи
Мирон Михаил-иԥа Шамба (аҩбатәи арад, арымарахьала аҩбатәи) Аԥсны адукатцәа дрыцны
фото аҟны: арымарахьала ахԥатәи – Мирон Шамба, арымарахьала аҩбатәи – иҷқәын Сергеи, Ауадҳара
Шамаа рҭаацәара ахьынхоз аҩны аӡиас Басла аҟәара ихықәгылан уҳәар ҟалоит, убас аӡы иазааигәан. Екатерина Бебиаԥҳа лдырраҭара «Аеҵәақәа рахь игоу амҩа лаша. Тарас Шамба» ҳәа хьӡыс измаз аҟны Тарас Мирон-иԥа ихаҭа абас еиԥш игәалаиршәоит иқәыԥшра шықәсқәа: «Ара иҟан даараӡа ибзиаз анышьтә аангыларҭа. Иаҳгон ааба ма жәаҩа жәҩа змаз анышь, уи ҳақәтәаны аӡиас ала амшын ҳхылон. Убас ала аԥратәи, ажәҩаҵшьратәи аспорт хкқәа ҳҽырзыҟаҳҵон. Иара аҩны иацәыхарамкәагьы игылан аспорт ахан, уаҟагьы еиуеиԥшым аспортхкқәа ҳҽырзыҟаҳҵон. Сара исымоуп аспорттә ҟазара ҩаӡарақәа быжьба, аха урҭ мариала исмоуӡеит, иааиԥмырҟьаӡақәа аҽазыҟаҵарақәа сырҿын: ҽнак ашьха саҿалон, адырҩаҽны –амшынаҿ сӡысуан».
Арымарахьала арыӷьараӷь: Лиова Шамба (Тарас иаб иашьа иԥа), Белла Бениаԥҳа (Тарас Шамба иаҳәшьаду лыԥҳа), Тарас Шамба, Леван Шамба, Шамаа рыҩнаҭа, ақыҭа Абӷархықә
Иашьа изы акумир
Тарас, Сергеи 13 шықәса рыла диеиҳабуп, убри иахҟьангьы аишьцәа азеиԥш хәыҷтәы хәмаррақәа рымаӡамызт, аха ус шакәызгьы, Сергеи изы иашьеиҳабы ианакәызаалак ҿырԥштәыс дыҟан.
«Тараси иҩызцәеи есымша акы рхәыцуан, рыкәша-мыкәша ахҭысқәа еилашуан. Сара сзы дара Аԥсны аҿартә елитас иҟан, урҭ среиԥшны сҟаларц сҭахын, – иазгәеиҭоит Сергеи Шамба. – Сандуха, аполитикатә зҵаарақәа ҳрылацәажәо ҳалагеит. Уи зегьы, ҳәарада, амчхара сынаҭон, лассы-лассы ажәлар ахьеизоз афилармониа саҭаауан (араҟа зыӡбахә ҳәоу, аԥсуа жәлар рмилаҭтә-хақәиҭратә қәԥара амчқәа рыла еиҿкаахоз акциақәеи, аизарақәеи роуп – аред.). Уи нахыс саргьы сгәы иҵхон амилаҭтә-хақәиҭратә ҵысра ишьҭнахуаз азҵаарақәа, раԥхьаӡагьы иргыланы ҳажәлар зыниоз аиашамрақәа. Сгәы иаанагоит, сашьа иҟнытә исоуоз анырра иабзоураноуп аҭоурыхтә факультет сышҭалазгьы ҳәа».
Мирон Шамбеи, Лидиа Ешԥҳаи рхәыҷқәа Етериеи (Лиалиа) Сергеи рыдыргыланы
Тарас Шамба иани иаби, урҭ рԥеиҵба Сергеи, Ессентуки
Аҟәатәи ажәабатәи Ашьхаруыаа рышкол даналга ашьҭахь, адырра ҵаулақәа змаз, зыхшыҩ бзиаз, зықәлацәа ирылукаауаз Тарас Шамба дҭалоит Москватәи аҳәынҭқарратә университет азиндырратә факультет. Дшыстудентыз Москва еиҿикаауеит раԥхьаӡатәи аԥсуаа рхеидкыла. Уи аиҿкаара аԥсуа ҿартә центрк аҳасабала аус ауан, иагьаҭаауан аԥсуа жәлар рзинқәа ҳаԥхьаҟа изыхьчараны иҟаз аӡәырҩы.
Тарас Шамба инапаҿы ирҭоит иреиҳаӡоу ауаажәларратә ҳамҭа – аорден «Урыстәыла Зызгәдуу». Тарас Шамба, Гьаргь Трапезников – адунеи ажәларқәа рдинхаҵаратә акзаара Жәларбжьаратәи академиа ахада, Валентина Приходько – афонд «Урыстәыла Зызгәдуу» адиректор хада
Тарас Шамбеи, Иорданиатәи аԥсуаа рхеилак алахәыла, хылҵшьҭрала Адлер араионаҿ иқәынхоз асаӡқәа иртәу, аҭауад Гьечба Баха Сеифеддин, Амман, 1994 шықәса
Денис Чачхалиеи Тарас Шамбеи сасра иҭоуп ҩынтәны Иорданиа афырхаҵа ҳәа ахьӡ зыхҵоу Аҳмед Аллаудин Арслан (арымарахьала, аҵыхәаҿы) иҩнаҭаҿы, аҭӡаҿы аԥшәма исахьа зну ауарҳал кыдуп, 1994 шықәса
Тарас Шамбеи Виктор Абазеи аицтәылауаа рԥылараан, Египет
Еиду Амилаҭқәа Реидгылаҟны иаарԥшым ажәларқәеи амилаҭқәеи Рхеидкыла аизара. Афото аҟны арымарахьала арыӷьарахь: Виктор Абаза, Тарас Шамба, А. Охтов, Мурадин Урчыҟәа, Таллин, Естониа
Астудентреи аидгьылтәреи
Раԥхьатәи аԥсуаа реиԥыларақәа мҩаԥсыуан Горки ихьӡ зху Алитературатә институт аҟны, урҭ аамҭақәа рзы уа аҵара рҵон ҳаамҭазтәи аԥсуа шәҟәыҩҩцәа аӡәырҩы.
Урҭ аамҭақәа игәаларшәо Тарас Мирон-иԥа иара изку адырраҭараҿы иазгәеиҭоит: «Усҟан уа аҵара зҵоз Алиоша Гогәуеи (еицырдыруа аԥсуа шәҟәыҩҩы – аред.), Володиа Анқәаби (еицырдыруа аԥсуа поет, афилолог, арҵаҩы – аред.) сареи, аинститут азеиԥшнхарҭаҿы есымза еиҿаҳкаауа ҳалагеит аизарақәа, аректорат аҟны ирдыруан аԥсуаа реиқәшәарақәа шымҩаԥысуа атәы. Темас еснагь иҳаман: Москва иаҭаауаз ашәҟәыҩҩы иҩымҭак аалхны алацәажәара, автор ҳара ҳахь ааԥхьара иаҳҭон. Анаҩс, иара иаԥҵамҭа иаҿырԥшны Аԥсны аҭоурыхи, акультуреи, абызшәеи ҳрылацәажәон, иара убасгьы ишьҭаҳхуан ахатә журналқәеи, агазеҭқәеи, ателехәаԥшреи раԥҵара шхымԥадатәиу азҵаарақәа».
Аԥсуаа аицтәылауаа реиқәшәараҿы, арымарахьала арыӷьарахь: Тарас Шамба, Руфеҭ Быҭәба, Џьума Аҳәба, Мушьни Лашәриа, Москва, 1964 шықәса
Аԥсуаа аицтәылауаа реиқәшәараҿы, арымарахьала арыӷьарахь: Нонна Кәырмазиаԥҳа, Фазиль Искандер, Тарас Шамба, Золоҭинск Агрба, Москва, хәажәкыра, 1977 шықәса
Аԥсуаа аицтәылауаа реиқәшәараҿы, арымарахьала арыӷьарахь: Леонид Лолуа, Тарас Шамба, Москва, хәажәкыра, 1977 шықәса
Аԥсуаа аицтәылауаа реиқәшәараҿы, агәҭаны – Тарас Шамбеи Гьаргь Гәлиеи
Аԥсны Асовет мчра ашьақәгылара Ашм иазку ахәылԥаз аҿы Тарас Шамба ишьҭихуеит аныҳәаҿа, уи ивараҿы арыӷьарахьала – Гьаргь Трапезников, 1977 шықәса, хәажәкыра 4
Убри аԥсуаа рхеидкылоуп нас-нас иагьызхылҿиааз ҳаамҭазтәи Москватәи аԥсуа диаспора. Тарас Шамба инеиԥынкыланы акыршықәса адиаспора дахагылан, уи имаҵураҿы Беслан Агрба диԥсахаанӡа.
«Сара исымоуп схатәы мҩа»
Уи аамҭазы Тарас имаҭәақәа еидикылахьан, иҭаацәара аҩныҟа ихынҳәра иазыԥшын. Иан абас еиԥш агәаанагара лыман: адәныԥссаҩыс дҟаларгьы, иара иԥсадгьыл ахь дхынҳәыр акәын ҳәа. Аха лыҷкәын ихәыҷра аахысгьы иара итәала акәын зегь шыҟаиҵоз.
Убас, ажәабатәи Ашьхарыуаа рышкол аҟны аҵара иҵонаҵы, Тарас ихы алаирхәуеит «Маи 1» аныҳәа иазкыз апарад – Аԥсны аԥхьагылаҩ, 1937 шықәсазы арепрессиан иршьыз Нестор Лакоба ифотосахьа кны. Уи аамҭазы Нестор Лакоба ихьӡ дыриашахьан, аха амилаҭтә фырхаҵа ифотосахьа кны апарад аҟны ацәырҵра протестк иаҩызан. Акласс аҿы аԥхьагылаҩс иҟаз арԥыс, ҳәарада, иҩызцәа адгылара ирҭеит, аха уи аамҭазы иаб иаарласны изынарыцҳауеит иҷкәын апарадтә ныҟәара «даԥырхагахарц» игәы ишҭаз. Мирон Шамба, апартиаҟны аус ицзуқәоз џьоукы иманы аҩныҟа дааит, иҷкәын иааирԥшыз ахаԥызаразы диацәажәарц. Аха аҷкәын, дҭынчӡа, убасҟангьы хаҵаҵас инақәырӷәӷәаны ус иҳәеит: «Сара исымоуп схатәы мҩа, уара иумоуп ухатәы, суҳәоит, усԥырхагамхан».
Тарас Шамба даанхоит Москва, академиаҟны аусура далагоит. Уаҟа иара арҵаҩы инаиркны аҳәынҭқарраргылареи азини ркафедра апрофессор иҟынӡа акариератә мҩа данысуеит. Ихьчоит акандидаттә диссертациа, уи темас иаман – «Азинхьчаратә усбарҭақәа аҳәынҭқарратә системаҟны». Анаҩс, 1995 шықәсазы ихьчоит адоктортә диссертациа – «Адемократиеи азинеиҿкаареи асоциалисттә уаажәларраҟны» ҳәа хьӡыс измаз.
Тарас Шамба икандидаттә диссертациа ахьчараан, 1975 шықәса
Тарас Шамба идоктортә диссертациа ахьчараан, 1985 шықәса
Афото аҟны арымарахьала арыӷьарахь: Урыстәылатәи аҳәынҭқарратә ахәаахәҭра-економикатә университет (УААЕУ) актәи апроректор Тарас Шамба, УААЕУ аректор Сергеи Бабурин, Урыстәыла иреиҳаӡоу азиндырратә ҵариурҭақәа Рассоциациа аиҳабы Валери Липунов
Тарас Шамбеи Сергеи Бабурини, 2003 шықәса
Тарас Шамба УААЕУ Аҵаратә хеилак аилатәара аҟны
Урыстәыла Аҳәынҭқарратә Дума аҟны имҩаԥысыз ауаҩы изинқәа ирызкыз аиԥылара ашьҭахь, Тарас Шамбеи адепутат Виктор Илиухини
Иара убасгьы, Тарас Шамба авторс дамоуп ифундаменталтәу аусумҭа – «Аԥсны. Аҳәынҭқарразаареи ахьыԥшымреи рзинтә шьаҭақәа» ҳәа хьӡыс измоу. Активла далахәын Аԥсны Аҳәынҭқарра азакәан хада аԥҵара. Тарас Шамба ихҵоуп Урыстәыла Зҽаԥсазтәыз азиндырҩи, «Аҳаҭыр зқәу Урыстәыла адукати» ҳәа аҳаҭыр хьыӡқәа.
Аконгресс анапхгаҩы
Тарас Шамба данқәыԥшыз инаркны, аԥсу жәлар ипрогрессивтәыз рыхәҭа ахаҭарнакцәа реиԥш, иԥсҭазаара азикит ижәлар рхақәиҭреи рхьыԥшымреи азықәԥара. Тарас Мирон-иԥа илоу адипломатиеи, аиҿкааратә ҟазшьақәеи бзиаӡаны иааԥшит Аԥсны аибашьра аналага аамҭазы, иԥсадгьыл ацхыраара анаҭахха.
Убасҟаноуп, Аԥснытәи Аџьынџьтәылатә еибашьра аилашымҭаз, ианаԥҵаз Жәларбжьаратәи аԥсуа-абаза милаҭ рассоциациа (ҳаамҭазтәи Адунеизегьтәи аԥсуа-абаза конгресс – аред.).
ААМЖәР IV-тәи Аконгресс аделегатцәа, Аҟәа, цәыббрамза, 2003 шықәса
ААМЖәР IV-тәи Аконгресс аделегатцәа. Арымарахьала арыӷьарахь: Геннади Аламиа, Тарас Шамба, Ныгәзар Ашәба, Александр Непрошин
Арымарахьала арыӷьарахь: ААМЖәР Ауснагӡаратә комитет Германиа аҟнытә алахәҩы Рухи Ерҭаз (Ешба), Ҭырқәтәыла иҟаз Аԥсны ахаҭарнак Владимир Аҩӡба, ААМЖәР ахада Тарас Шамба, Гиви Допуа
ААМЖәР V-тәи Аконгресс гәырӷьахәыла аартра, Аҟәа, 2006 шықәса, ԥхынҷкәын 14
ААМЖәР V-тәи Аконгресс аҟны, Аҟәа, 2006 шықәса, ԥхынҷкәын 14-17
Уи ҟалеит абас: 1992 шықәса, абҵарамзазы иҭоурыхтәу Лыхнашҭаҟны имҩаԥысит раԥхьатәи Адунеизегьтәи аԥсуа-абаза жәлар рконгресс. Убраҟа Аконгресс ахадас далхын Тарас Шамба.
Убри нахысгьы иофицалтәымкәа «аԥсуаа зегьы рхада» ҳәа хьӡыс ихылоит, избан акәзар Аконгресс еиднакылон абаза жәлар ахаҭарнакцәа зегьы.
«Ҳара иҳалшеит 20 инареиҳаны атәылақәа рхаҭарнакцәа Лыхнашҭа еизганы раԥхьатәи Адунеизегьтәи аконгресс амҩаԥгара. Хықәкыс иҳамаз акы акәын – ихьанҭаӡаз аибашьраҟны аиааира агара… аҩбатәи аконгресс мҩаԥаҳгеит зхы иақәиҭыз Аԥсны аҳҭнықалақь аҟны», – иҳәеит Тарас Мирон-иԥа амаҵзура «Sputnik Аԥсны» иаиҭаз аинтериву аҟны.
Иаку, иузеиҩымшо. Адунеизегьтәи аԥсуа-абаза конгресс аҭоурых иазкны
Тарас Шамба, аԥсуа-абаза жәлар ракзаара есқьынагьы иаартны иазхазҵоз, ишьақәзырӷәӷәоз дыруаӡәкуп. Имҩаԥигоз аусқәа зегь рыла адунеи аҟны инхо аԥсуаа реизааигәатәра дацхраауан. Шамба активла дадгылан аԥсуааи абазацәеи ирзеиԥшу алфавит аԥҵара аидеиа.
«Арҭ ашықәсқәа зегьы, гәадурала ҳахәаԥшуан ажәлар реидкыларазы имҩаԥигоз аус, ҳәарада, ихықәкгьы наигӡеит. Уи азы иҭабуп ҳәа иаҳҳәоит. Ижәдыруандаз абазацәа рзы Тарас Шамба дзакәу, уи длегендоуп, уи жәлары зегьы ргәадура иоуп», – иҳәоит апрофессор Иури Агырба, адокументалтә фильм «Тарас Шамба. Жәлар рԥыза» аҟны.
Тарас Шамба изныкымкәа аԥсуа делегациақәа напхгара рзиухьан аԥсуа-абаза диаспорақәа ахьынхо атәылақәа раҭааран. Дахьнеилак, иӡны иҟаз аԥсуаа реимадара аиҭашьақәаргылаҩык иаҳасабала, ҳаҭыр дула, гәырхьахәыла иԥылон.
Тарас Шамба инапаҿы икуп абаза бираҟ
Ажурнала «Нарҭ» аредактор Муҳиддин Агачеи Тарас Шамбеи Ҟарачы-Черқьессиа аҳәаа аҟны
Тарас Шамбеи Ҟарачы-Черқьессиатәи Ареспублика апарламент ахантәаҩы Сергеи Смородини реиԥылара, Черқьесск, 2006 шықәса
Жәларбжьаратәи Ачерқьесстә ассоциациа аилатәара ашьҭахь. Афото аҟны: арымарахьала аҩбатәи – Тарас Шамба, анаҩс – Ачерқьесстә ассоциациа ахада Заурби Нахушев, Шьамтәылатәи апарламент адепутат, Дамаск иҟоу «Адыга хасе» ахантәаҩы Шьараф Абаза (Амаршьан), арыӷьарахьала аҵыхәаны – Геннади Аламиа, Нальчик, 2006 шықәса
Иури Исуф-иԥа Агырбеи Тарас Мирон-иԥа Шамбеи
© Агазеҭ «Абазашҭа» аредакциа
Афото аҟны арымарахьала арыӷьарахь: Родион Ҭлабыч, Владимир Курчев, Амир Иуан, Чаӷбан Иуан, Тарас Шамба, Нурби Чықәа, Иури Агырба, Мурадин Урчыҟәа
Шамба дицны арҭ аныҟәарақәа зхы рылазырхәхьаз Урыстәыла иҟоу Аԥсны ацҳаражәҳәаҩ Игор Ахба иазгәеиҭоит: «Ҳәарада, ари афакт угәы еихьнашьуеит, аха аԥсуаа Аԥсны анҭыҵ еиҳа ирацәоуп Аԥсны аҩныҵаҟа инхо раҵкыс. Еиҳаракгьы ирацәаҩуп Ҭырқәтәыла, иара убасгьы Мрагылара Ааигәа атәылақәа рҿы. Аныҟәарақәа раан игәасҭеит: Тарас Мирон-иԥа дахьнеиуаз напеинҟьарыла акәын ишиԥылоз, рыгәрагара иаԥсахаз ауаҩ иеиԥш».
Афото аҟны: арымарахьала ахԥатәи – Жәларбжьаратәи Ачерқьесстә ассоциациа ахада Борис Акбашев, агәҭаны – ААМЖәР Ауснагӡаратә комитет Германиантәи алахәҩы Ерҭаз Рухи (Ешба), арыӷьарахьала ахԥатәи – Тарас Шамба, Голландиа, 1997 шықәса
Сҭамԥылтәи Аԥсуа культуратә центр аҟны Ҭырқәтәыла иҟоу аԥсуа диаспора ахаҭарнакцәа рԥылара. Афото аҟны арымарахьала арыӷьарахь: ААМЖәР Ауснагӡаратә комитет алахәҩы Ерол Агрба, Шьамтәылатәи апарламент адепутат, Дамаск иҟоу «Адыга хасе» ахантәаҩы, ААМЖәР Ауснагӡаратә комитет алахәҩы Шьараф Абаза (Амаршьан), ААМЖәР ахада Тарас Шамба, Ҭырқәтәыла иҟаз Аԥсны ахаҭарнак Владимир Аҩӡба, Иорданиа инхо ҳџьынџьуаҩы Иахьиа Чычба, Џьамалаҭҭин Иумиҭ (Арӡынба), Ҭырқәтәыла, 2006 шықәса
Арымарахьала арыӷьарахь: Абаза жәлар Рмилаҭтә еизара «Аидгылара» ахантәаҩы Уали Евгамукови, ААМЖәР ахада Тарас Шамбеи, Ҭырқәтәыла иҟоу Кавказтәи адиаспора ахада Агача Муҳиддини, Жәларбжьаратәи Ачерқьестә ассоциациа Ауснагӡаратә комитет аилатәара аҟны, Ҭырқәтәыла, 2005 шықәса
Аԥсуа-абаза милаҭ (абаза) Жәларбжьаратәи Рассоциациа (ААМЖәР) аԥсуа делегациеи, ашеих Абдыл Бақы Џьамоуи – Иорданиа кавказтәи ахеилак ахаҭарнак, 1997 шықәса
Еснагь Аԥсны иахәара иашьҭаз
27 шықәса раԥхьа, 1992 шықәса, нанҳәа 14 рзы Аԥсны ақырҭуа мпыҵахалаҩцәа анақәла, Тарас Шамба, егьырҭ апатриотцәа аӡәырҩы реиԥш, аганаҿы днымхеит. Ирацәаҩымызт усҟан иара иаҟара зымҽхак ҭбаау аимадарақәа змази, иахәҭоу ауаа здыруази.
Афото аҟны: итәоуп – Иури Шанибови Тарас Шамбеи, игылоуп – Иури Аргәыни Денис Чачхалиеи
Тарас Шамбеи, Кавказ ажәларқәа Рконфедерациа ахада Иусуп Сосламбекови Мрагылара Ааигәа иҟоу адыгатәи адиаспора рԥылараан, Египет
Тарас Шамбеи, Анатоли Ԥлиеви, 2001 шықәса
«Аԥсны аибашьра аналагаҵәҟьа, Тарас активла Нхыҵ-Кавказ даҭаауа далагоит, еиуеиԥшым аимадарақәа рышьақәыргыларазы. Иара имҩаԥигоз аусгьы иабзоуроуп, урҭ ареспубликақәа рхадацәа рыла задыркуаз, ртәылауаа хатәгәаԥхарала еибашьра ҳәа Аԥсныҟа иандәықәла, иара убасгьы уаантәи иаарышьҭуа иалагеит агуманитартә уҳәа убас еиуеиԥшым ацхыраарақәа. Араҟа, ҳәарада, акраҵанакуан Тарас аиҳабыратә ҭыԥқәа нызкылоз ауаа рыбжьара иидырқәоз ахьырацәаҩыз, насгьы, урҭ ауаажәларратә ҭҵаарадыррақәа Ракадемиа аушьҭымҭацәа ахьракәыз. Кавказ иҟаз апартиа аԥхьагылаҩцәа реиҳараҩык идыруан, иара убасгьы Асовет Еидгыла зегьы аҟны амч знапаҿы иҟаз иҩызцәа рацәаҩын», – иазгәеиҭоит Сергеи Шамба.
Аԥсуа делегациа, хылҵшьҭрала иаԥсыуаз Ҳаиретдин-ԥашьа иаԥиҵаз, амедрес ашҭаҿы, Тунис
Аԥсуа делегациа Тунис раҭаара: арымарахьала актәи – Екатерина Бебиаԥҳа, анаҩс – Беслан Кәабахьиа, Денис Чачхалиа, арыӷьарахьала актәи – Беслан Быҭәба, аԥшьбатәи – Тарас Шамба
Аибашьра ашьҭахь, Аԥсны иаҵанакуаз азҵаарақәа жәпакы иара иӡбон, мамзаргьы урҭ ӡбахон иара иалахәрала. Большаиа Садоваиа 10, «Булгаков иҩны» ҳәа изышьҭоу ахыбраҟны иҟоу Тарас Шамба иофис – Аԥсны ахьыԥшымра азхарҵаанӡа, иофициалтәым Урыстәыла иҟоу Аԥсны ацҳаражәҳәарҭас иҟан. Уаҟа еизон Аԥсны жәлар рԥеиԥш иазхәыцуаз, еиуеиԥшым азҵаарақәа ирылацәажәон, урҭ рыӡбон.
Апартиа Ихадоу Акомитет ихь иаҵанакуаз ауаажәларратә ҭҵаарадыррақәа Ракадемиа аиҳабыра: аректор, Асовет Еидгыла Аҭҵаарадыррақәа Ракадемиа алахәыла- акорреспондент Рудольф Иановски, апартиатә комитет амаӡаныҟәгаҩ Тарас Шамба, азанааҭеидгылатә комитет ахантәаҩы В.И. Плаксиа, апартиатә комитет амаӡаныҟәгаҩ ихаҭыԥуаҩ Р.М. Битаров
Апартиа Ихадоу Акомитет ихь иаҵанакуаз ауаажәларратә ҭҵаарадыррақәа Ракадемиа Раиса Горбачиова лаҭаара, арымарахьала аҩбатәи – Тарас Шамба, арыӷьарахьала аҩбатәи – Рудольф Иановски, 1989 шықәса
Ақалақь Караганда апартиатә нхамҩа аусуҩцәа рԥылара, апрезидиум аҟны арыӷьарахьала аҩбатәи – Тарас Шамба, Ҟазахсҭан, 1978 шықәса
Еиду Америкатәи Аштатқәа рҿы иҟоу аԥсуеи, аурыси диаспорақәа рхаҭарнакцәа рԥылараан, 1978 шықәса
Аԥсны ахаҭарнак Тарас Шамба – Еиду Америкатәи Аштатқәа иаҭаара
Асовет Еидгыла Акоммунисттә Партиа Ихадоу Акомитет аусзуҩцәа, ауаажәларратә ҭҵаарадыррақәа Ракадемиа аушьҭымҭацәа ргәыԥ: арыӷьарахьала ахԥатәи – Тарас Шамба, 1987 шықәса
Ротари-Клуб аҟны урыстәылатәи ахеилакқәа рԥылара, Еиду Америкатә Штатқәа, 1978 шықәса
Тарас Шамба Аԥсны анҭыҵ иԥсадгьыл аинтересқәа шашаӡа иааирԥшуан. Убас, 2013 шықәса, рашәарамзазы напхгара азиуан бриуссельтәи Европарламент ахь иааԥхьаз аԥсуааи абазацәеи рделегациа ду. Урҭ рхы аладырхәит иуникалтәыз аконференциа – «Аԥсныи Европеи: аилибакаареи аизааигәахареи рзы амҩақәа» ҳәа хьӡыс измаз.
Аԥсны аҭоурых ҿыц далацәажәо, Шамба иазгәеиҭеит: «Кавказ ажәларқәа рҟынтә аӡәымзарак ақырҭқәа адгылара римҭаӡеит. Урҭ зегьы Аԥсны иадгылеит, уи аиҳагьы, иҟан Аԥсны аганахьала еибашьуаз ақырҭқәагьы, аибашьра афырхацәасгьы иҟалеит убас ақырҭқәа – ақырҭқәа ирабашьуаз».
Араҟа иазгәаҭатәуп, Тарас Шамба – аҭынчрабзиабаратә хәаԥшышьақәа змоу уаҩны дшыҟоу. Иара есымша иазгәеиҭоит, ихәыҷра шымҩаԥысыз амилаҭрацәа ахьықәынхоз атәылаҟны, убри азыҳәан амилаҭкәа зегьы ҳаҭыр дула дшырзыҟоу. Аԥсны аибашьра алагамҭаз, Тарас Шамба алацәажәаразы ирыдигалеит ҭынчра мҩала Қырҭтәылеи ҳареи ҳаизыҟазаашьақәа зныԥшуаз адокумент апроект, аха ақырҭуа еиҳабыра усҟан ргәы иҭамызт ҭынчрала аконфликт аӡбара.
Асовет Еидгыла Иреиҳаӡоу Ахеилак адепутаст аҟаларазы акандидат Тарас Шамба идгыларазы алхраԥхьатәи агитациа Гәдоуҭа амҩақәа рҿы
Асовет Еидгыла Иреиҳаӡоу Ахеилак адепутатс аҟаларазы Тарас Шамба икандидатура ақәыргылара, араионтә кульутратә хан аҟны ауаажәлар реизара
Апартиа Ихадоу Акомитет ихь иаҵанакуаз ауаажәларратә ҭҵаарадыррақәа Ракадемиа аректор Рудольф Иановскии, Академиа апартком амаӡаныҟәгаҩ Тарас Шамбеи, Москватәи ахәыҷтәы ҩны аусзуҩцәеи, Москва, 1987 шықәса
Зегьы ргәадура
Иахьа, Тарас Мирон-иԥа ихыҵуеит 81 шықәса. Ихадоу иусқәа аҿар ирзынижьит, аха ауаажәларратә усура иахьагьы инапы алакуп. Аҵыхәтәантәи иаԥшьагарқәа ируакуп гәахәарала иааӡаз аҿар ирыдыркылаз – есышықәса маи 9 рзы имҩаԥысуа «Ԥсра зқәым аполк» акциа Москватәи аԥсуа диаспора ралахәра.
Тарас Шамба иахьагьы ижәлари, иҩызцәеи иҭахцәеи дыргәадуроуп, уи икәша-мыкәша еснагь еизоит қәрала еиуеиԥшшым ауаа. Иара ицәажәашьалеи, гәаартыла зегьы дахьырзыҟоу алеи зегьы ргәы дыҭнымҵәо даанхоит.
Рабду даараӡа дырҭахуп имоҭацәа – Анастасиеи Дениси, ҳәарада, убас ауп ишыҟоу иԥхацәагьы – Гаианеи, Назиреи. Тарас Мирон-иԥа – зҭаацәара лымкаала ирышьҭоу, бзиа избо уаҩуп. Иԥҳацәа ражәақәа рыла, урҭ рани раби ианакәызаалакгьы аԥхарра зцу аизыҟазаашьақәа рыбжьан.
Шамаа рҭаацәара: арымарахьала – иԥҳацәа Гаианеи, Назиреи, арыӷьарахьала – Неллии, Тарас Шамбеи
Афото аҟны арымарахьала арыӷьарахь: Лев Шамбеи иԥшәмаԥҳәыс Изольдеи, Тарас Шамба ианхәа – Хана Мусаевна, Тарас Шамбеи иԥшәмаԥҳәыс Нелли, Аҟәа, 1967 шықәса
«Ҵыԥх март ааба рзы аҩны сыҟан, сыԥшызар, ашәҭшьыҵәрақәа ҩба шықәгылоу збеит», – ҳәа лгәалалыршәоит иԥҳа Назира. – Саб сиазҵааит усҟан: ҩба зыҟоузеи ҳәа. Иара ус иҳәеит: акы ҳара ҳуадаҿы иқәгылазаауеит, егьи ҳахьаатәо ауадаҿы, избан акәзар шәан, аҳәсақәа зегь реиԥш, акҿыҩраҿы акыраамҭа дхандеиуеит».
Тарас Мирон-иԥа изкны ажәак зҳәозалаак зегьы иазгәарҭоит иҟәышра, ииашара, ихаризма. Иара ихаҭа гәаартыла иҳаиҳәеит, ахаан аӡәы цәгьарак изыҟамҵара дшашьҭаз, ихадоу малс ииԥхьаӡо – ирҳаз аҩызцәа шракәу. Дара шьардаҩык ыҟоуп.
Акыр иаԥсоу Тарас Мирон-иԥа, ишәзеиӷьаҳшьоит агәырӷьара, аманшәалара, хҭыс бзиала иҭәу ашықәс рацәа нышәҵааит!
Источники:
Ателехәаԥшратә фильм «Тарас Шамба. Жәлар рԥыза»
Ателехәаԥшратә фильм «Аиаҵәақәа рахь игоу амҩа лаша. Тарас Шамба».
Мусса Егзакь Ахаҭарақәа
Мусса Егзакь: «Сыжәлар реиқәырхара азҵааара схәыҷаахыс сгәы иҵхоит»
Ахаҭарақәа
Нанҳәа 13 рзы ииубилеи азгәеиҭоит АААК Иреиҳаӡоу ахеилак ахантәаҩы, аҵарауаҩ, амеценат, ауаажәларратә усзуҩы, зхықәки зымчхареи зыжәлар реиҭеира иазызкыз – Мусса Егзакь. Акрызҵазкуа ари амш инадҳәаланы, АААК аинфопортал иазнархиеит аиубилиар изку аочерк.
Егзакь зынӡа дыҷкәына хәыҷын, иаҳәшьеиҳабы узакәхарц иуҭахда ҳәа даниазҵаа, абас ала аҭак аныҟаиҵоз: «Аԥара рацәа сырҳалоит, ауаа рацәа срыцхрааларц азы». Иахьа иара хьӡи-ԥшеи змоу ҵарауаҩуп, бизнесменуп, хазы игоу ауаа рыцхыраараҿы даанымгылакәа, жәлары зегьы дрыцхраауеит.
Умч агәрагара
Мусса Егзакь иаԥшьгарала еиҿкааз аконкурс «Ашықәс ашәа – Абаза» 2007 шықәсазы раԥхьаӡа акәны ианымҩаԥыс, аӡәырҩы зныктәи акциоуп ҳәа рыԥхьаӡеит. Аха аконкурс адырҩашықәсангьы имҩаԥысит, убас егьырҭ иааиуаз ашықәсқәа рзгьы иацҵан. Ари аконкурс ауааԥсыра бзиа ирбаз, итрадициатәхаз, абазақәа ркультуратә ԥсҭазаара иузаҟәымҭхо акакәны иҟалеит.
Убас ала Егзакь напы аиркит зымҽхак ҭбаау, абаза бызшәеи акультуреи реиқәырхареи рырҿиареи иазынархоу имеценаттә усура.
Мусса Ҳабал-иԥа ихаҭа афестиваль «Ашықәс ашәа» иазиҳәоит абаза поетцәеи амузикаԥҵаҩцәеи рырҿиара аимпульс ӷәӷәа азҭо усмҩаԥгатәуп ҳәа.
«Ибеиоу ашәатә фонд аҵак ду амоуп абызшәа аиқәырхараҿы, – ҳәа игәы иаанагоит иара. – Ауаа рыҩнқәеи, рмашьынақәеи рҟны, ма иара ус иахьааидтәало иззыӡырыҩуа ашәақәа рацәаны иҳаур, абаза бызшәа зехьынџьара иуаҳауа иҟалоит. Ашәа ҿыцқәа ракәзар, урҭ ҳмузикатә культура еиҳагьы еиздырҳауеит, идырбеиоит. Ари афестиваль – арҿиаразы иӷәӷәоу импульсуп, избан акәзар иара алахәхаразы иаԥҵалатәуп ажәеинраалақәа, амузикатә композициа ҿыцқәа, мамзаргьы иԥшаатәуп ауаа рацәа ирмаҳац ажәытә ашәақәа».
2000-тәи ашықәсқәа рынҵәамҭазы абаза культура арҿиаразы даҽа шьаҿакны иҟалеит иавтономтәу икоммерциатәым аиҿкаара «Аԥсуа-абаза жәлар рыҿиара ацхырааразы Жәларбжьаратәи аидгыла «Алашара» аԥҵара. Уи аусураҟны ихадоу акы акәны иҟоуп акультуратә-рккаратә хырхарҭа.
Аиҿкаара аԥҵан 2011 шықәса, жәабран 25 рзы, Санкт-Петербург. Убри ашықәс азы, «Алашара» ахылаԥшрала иҭыҵуеит – абазақәа ркультуреи рҭоурыхи иазку, «Абаза тәылаҟны» ҳәа хьӡыс измоу ашәҟәи (авторцәа – М. Егзакь, Н. Емелианова), ашәуааи аԥсуааи рҭоурых зныԥшуа архивтә документқәа знылаз – «Кавказ Ду аҩ-ганк рыла» ҳәа захьӡу ҩ-томкны еиқәыршәоу аусумҭеи. Иара убас, убри аамҭазоуп ианаԥҵаз аинтернет-саит «Абазатәыла» (alashara.org), абазақәеи аԥсуааи ркультуратә ԥсҭазаареи, аиашьаратә жәларқәа иналукааша рхаҭарнакцәеи ирызку аинформациатә ресурс. Уи анаҩсгьы имҩаԥысуан аспорт адгылара азҭоз аусмҩаԥгатәқәа, Аԥсны иаатуа иалагеит аиқәԥаратә школқәеи, еиуеиԥшым асекциақәеи.
2013 шықәсазы Мусса Егзакь иӡбоит, иуаажәларратә усура Ҟарачы-Черқьессиаҟа, ашәуаа рыԥсадагьыл ахь аиагара. Черқьесск ақалақь аҿы иаԥиҵоит «Алашара» иалкаау аҟәша, ауаа еизигоит, урҭ дҵасгьы ириҭоит – абазақәа ахьынхо-иахьынҵуа ирыгу-ирыбзоу аилкаареи, абаза жәлар рыҿиаразы акомплекстә программа аԥҵареи, уи анагӡареи напы аркра.
Усҟан еиԥш иахьагьы Мусса Ҳабал-иԥа иглобалтәу хықәкны имоуп – ашәуа қыҭақәеи, уа инхо ауааԥсыреи рыԥсҭазаара аиӷьтәра. Иара агәра ганы дыҟоуп: азҵаарақәа жәпакы ауааԥсыра рхаҭақәагьы ирзыӡбоит, уи азы агәазыҳәара рымазар, рхы агәра ргозар.
«Аҽы акәӡам аус злоу, аӷәра зку иоуп»
Мусса диит 1964 шықәсазы, ақыҭа Гәымлоуқыҭ. Ҳабал Егзакьи Фатимаҭ Цәзыкьа-Егзакьи рҭаацәараҿы иара аҩбатәи хәыҷын, зынӡа аҭаацәараҿы иит ԥшьҩык ахшаара.
Мусса Ҳабал-иԥа ихәыҷра шықәсқәа ажәа ҟәандала дрыхцәажәоит.
«Сан лылагьы, саб илагьы исыман андуцәеи абдуцәеи. Урҭ иаҳзеиҭарҳәоз алакәқәеи, ажәытә ҳәамҭақәеи рыла иҳазҳаит. Зегьы иреиӷьу ауаҩытәыҩсатә ҟазшьақәа ҳаларааӡон», – иҳәоит иара.
Мусса Егзакь иҭаацәа дрыгәҭылакны: иан, иаҳәшьцәа, иаҳәшьаԥацәеи, иаҳәшьаԥҳацәеи
Мусса хәыҷы ихаҭара ашьақәгылараҿы иҷыдоу ароль наигӡеит иаб ила иабду Газиз. Уи уаҩы наӡааӡак, даара еинааланы иҟаз, акрыздыруаз, уамашәа иубаратәы згәы разыз иакәын – аҷкәын хәыҷы изы ҿырԥштәыс, идеалс дыҟан.
«Сабду 97 шықәса ниҵит, иқәра убас ишыҟазгьы аҭәа ирхуан», – иабду дигәалашәацыԥхьаӡа, Мусса Ҳабал-иԥа иблақәа агәыблыреи агәеизҳареи рхубаалоит.
Мусса Егзакь иабду Газиз Егзакь
© Егзакьаа рҭаацәаратә архив аҟнытә
Еиҳаракгьы игәалашәараҿы инхеит хҭыск: иабду ауасақәа иманы аҳәырҭаҿы дшыҟаз, ргәылак идунеи иԥсахит. Усҟан иқәыԥшыз Мусса дрышьҭуеит иҟалаз арыцҳара атәы иабду иеиҳәарцаз.
Мусса Егзакь иан Фатимаҭ Цәзыкьа-Егзакь
Мусса Егзакь иан Фатимаҭи иареи
Агәарабжьаратә спорти апрофессионалтә спорти
Зыӡбахә ҳамоу аамҭақәа рзы Гәымлоуқыҭ аспорттә школқәеи асекциақәеи ыҟамызт. Абаҩрҵәыра аурок аҟны ахәыҷқәа еиҳарак ампыл акәын изысуаз. Аха ус шакәызгьы, гәарацыԥхьаӡа аԥырҟьақәа гылан, насгьы шамахамзар аҷкәын хәыҷқәа зегьы уи аҟны рҽышьҭыхны изеихаҵәиуан, амала «амра» захьӡыс аихагьежьра аҟаҵара зылшоз – «абаҩхатәра ду злоу» ҳәа иԥхьаӡан.
Аҷкәынцәа зегьы иџых-џыхӡа, амч рыланы ирызҳауан. Ҟарачмаҷтәи араион аҟны имҩаԥысуаз ашколтә еицлабрақәа рҟны Гәымлоуқыҭтәи ахәыҷқәа лассы-лассы еиуеиԥшым аспортхкқәа рҿы актәи аҭыԥқәа ааныркылон.
Ленсовет ахьӡ зхыз Ленинградтәи атехнологиатә институт данҭалагьы, Мусса абокс азы иҽазыҟиҵон, аха нас диасуеит зхы иақәиҭу аиқәԥарахь. Хымз рышьҭахь Ленинград иреиҳаӡоу аҵариурҭақәа рыбжьара аиқәԥара дачемпионхоит. Арԥыс испорттә қәҿиарақәа уи алагьы инымҵәаӡеит: иаԥхьаҟа изыԥшын аидгылазегьтәи аҩаӡара змоу аицлабрақәа рҟны аиааирақәа, урҭ аиааирақәа рыбзоурала аспорт азҟаза ҳәагьы дҟалоит.
Ленсовет ахьӡ зху ленинградтәи Аҳәынҭқарратә технологиатә институт астудент Мусса Егзакь (1980-тәи ашықәсқәа)
Мусса Егзакь истуденттә шықәсқәа раан (1980-тәи ашықәсқәа)
Мусса Егзакь, Петергоф, 1982 шықәса
Мусса Егзакьи иҩыза Али Тебуеви, астуденттә шықәсқәа, Ленинград, 1982 шықәса
Аспециалист қәыԥш иҟнытә абизнесмен нага иҟынӡа
1987 шықәса, жәабранмзазы Мусса Егзакь инапаҿы иоуеит анџьныр-ахимик-атехнолог идиплом. Мызқәак рышьҭахь, мшаԥымзаазы аусура далагоит Ленинградтәи ахимиа-лабораториатә разагақәеи ахархәагақәеи рзауад аҟны, амеханизациа зызуу аҵхырҭа ацех аиҳабы ихаҭыԥуаҩс. 1988 шықәса, жәабранмзазы азауад атехнолог хада ихаҭыԥуаҩс дҟарҵоит. 1989 шықәса, абҵарамзаазы, Мусса Егзакь дҭалоит асаркьеи аситаллқәеи (аситаллқәа – иҷыдоу атехнологиа ахархәарала илгоу асаркьакристаллтә маҭәахәқәа – аред.) рхимиатә технологиа акафедрахь иаҵанакуа аспирантура, уи дагьалгоит 1992 шықәсазы. Анаҩс аусура далагоит Санкт-Петербург иҟаз Иарку Акционертә Еилазаара «Техноинтеллект» аҟны адиректор хада ихаҭыԥуаҩс. Уаҟа аус иуан 1998 шықәса, жәабранмзанӡа.
Мусса Егзакьи иԥшәмаԥҳыс Мадинеи, Санкт-Петербургтәи акультуратә форум аҟны
Мусса Егзакь иԥшәмаԥҳәыс Мадинеи, иԥҳа Аминеи, ианхәа Гаишаҭи
Мусса Егзакьи иԥҳацәа Лианеи Иннеи
Мусса Егзакь иԥҳа Аминеи иареи, Амеценат имш аҽны, Ермитаж
Аилазаара еснагь адгылара рынаҭоит еиуеиԥшым асоциалтә проектқәа, ирыцхраауеит агәыҳалалратә фондқәа, ахәыҷтәы ҵаратә усбарҭақәа, аҟазара аусзуҩцәа, аспортсменцәа, адинхаҵаратә еиҿкаарақәа.
Иус хада инаваргыланы Мусса Егзакь иҭҵаарадырратә ԥшаарақәагьы реизырҳара даҿын: адиссертациа ихьчеит, атехникатә ҭҵаарадыррақәа рдоктор ҳәа ахьӡ ихҵоуп.
Мусса Егзакьи иҭаацәареи Пискаревтәи амемориалтә ԥсыжырҭаҟны, 2018 шықәса, лаҵарамза 9
Иԥсҭазаара зызку
Мусса Егзакь ӷәӷәала ишьапы данықәгыл, иҽазикуеит даныхәыҷыз аахыс реиҳа ихаданы иҿаԥхьа иқәиргылаз ахықәкы – ижәлар реиқәырхара. Усҟан даныхәыҷыз, иаҳәшьеиҳбы лызҵаара аҭак ҟаҵо, Мусса абас мҽхакыҭбаала дымхәыцуазар ҟаларын. Аха ижәлар гәакьа реиҭеира дацхраарц агәазыҳәара еснагь ицын.
«Сыжәлар реиқәырхара азҵаара есымша сгәы иҵхон. Аамҭа цацыԥхьаӡа урҭ ахәыцрақәа еиҳагьы иӷәӷәахон… избон, исныруан ҳатрадициақәеи, ҳбызшәеи, ҳкультуреи аӡра ишаҿу, – иҳәоит Мусса Ҳабал-иԥа. – Санстудентызгьы, ақалақь ду аҟны аҵара анысҵоз, исызгәакьоу, смилаҭ иатәу шысзымхо сныруан… иаҳҳәап, смилаҭ рашәақәа зну кассетақәак рзыӡырҩразы алшара сымазтгьы, сыԥсадгьыл усҟак сацәыхарамшәа схы збалар ҟаларын. Аха усҟан ус еиԥш акгьы ыҟамызт».
Мусса Ҳабал-иԥа игәалашәоит, хәыҷы-хәыҷыла иара дзызкыҵәҟьоу аилкаара шизааиуаз: ижәлар рмилаҭтә хаҿра аиқәырхаразы илшо зегьы аҟаҵара, «ҳхәыҷқәеи, ҳмоҭацәеи рыдагьы, ԥхьаҟатәи абиԥарақәагьы ирзыԥшу аԥсҭазаара гәрахаҵарала иазнеиразы», рхылҵшьҭра рдыруазарц, уи еиҷаҳаларц азы.
«Ҳәарада, сыжәлар рхаҭарнакык иаҳасабала исҭахуп, ҵарадыррала, доуҳатә ԥшӡарала сџьынџьуаа зегьы инарылукаауа иҟазарц, рыжәлар хәыҷи, ртәылеи азы акрызҵазкуа азҵаарақәа рыӡбаразы алшара роурц. Исывагылоу аицеиҿкааҩцәеи сареи иазҳархиеит аетнос аиқәырхареи, арҿиареи иазынархоу жәашықәса иазыӡбоу апрограмма. Сара еилыскааит: убри апроект насыгӡаанӡа, ҭынч сзынхараны сыҟаӡам», – иҳәоит Егзакь.
Мусса Егзакь, Кавказтәи аибашьра иалаӡыз ргәалашәара аҽны имҩаԥысуаз аусмҩаԥгатәқәа раан, Аҟәа, 2018 шықәса, лаҵарамза 21
Иреиҳаӡоу амал – ауаҩ иоуп
Мусса Егзакь ирҳауа ахарџь ахәҭа ду – Ҟарачы-Черқьессиа абаза қыҭақәа рыԥсҭазаара аиӷьтәра иазоуижьуеит. Аха уи аамҭазгьы инаҵшьны иазгәеиҭоит: даара акраҵанкуеит ауаа рхаҭақәагьы рыԥсҭазаара аԥсахра ианашьҭоу.
«Ауаа реиланхарҭақәа рҟны иаԥаҳҵеит ауаажәларратә хеилакқәа. Раԥхьатәи ауаажәларратә хеилак аартын сқыҭа гәакьа Гәымлоуқыҭ, анаҩс – Ҟарачы-Черқьессиа егьырҭ ақыҭақәа рҿгьы. Ақыҭақәа реиҳабырақәеи ҳареи ҳамчқәа еилаҵаны, ақыҭақәа рырҿиаразы аплан ашьақәыргылара напы аҳаркит. Убас, шьаҿа-шьаҿала ари апроцесс ахь ауаа адыԥхьало, ҳаидгыланы, ҳаицтәылауаа рнапала рыԥсҭазаара еиӷьыртәырц азы алшарақәа аԥаҳҵон. Ауаа аҵыхәтәантәи алҵшәа зеиԥшрахо дара рнапаҿы мацара ишыҟоу анеилыркаауа, ахықәкы анынаӡо аамҭазы, рдунеихәаԥшышьагьы аҽаԥсахуеит. Ҳастратегиаҟны убри ихадоу акы акәны иҟоуп», – иҳәоит Мусса Ҳабал-иԥа, инацҵангьы иазгәеиҭоит: «Сгәаанагарала, ишырҳәо еиԥш «ахаҳәқәа реизгара» аамҭа ааит. Ԥхьаҟатәи ҳабиԥарақәа ҳрызхәыцноуп апланҟаҵара напаркра шахәҭоу. Ауаҩы ихадароу аҭыԥ ахьааникыло абызшәеи акультуреи рыҿиара апрграммақәа рынагӡарала ҳажәлар реиҭеира ашьаҭа ҳкуеит. Ауаҩы иоуп – ихадоу амазара, иреиҳаӡоу амал.
Аԥсадгьыл – аԥсҭазааратә гәамч иахыҵхырҭоуп
Иахьатәи аамҭа иақәшәо ақыҭа зеиԥшразарц ахәҭоу Мусса Егзакь иаҳирбарц иӡбоит иқыҭа гәакьа Гәымлоуқыҭ аҿырԥшала. Анаҩс, уи аԥышәа егьырҭ ашәуа қыҭақәа рахь иигахарц азы. Уи ашьҭахь абри амодель ихьакәзаалакгьы иалаурҵәар алшоит.
Мусса Ҳабал-иԥа Егзакь иаԥшьгареи, ифинанстә цхыраареи рыла 2013 шықәсазы Гәымлоуқыҭ ихацыркын ақыҭа зегь рыла аиқәыршәаразы зымҽхак ҭбаау аусмҩаԥгатәқәа. Амҩақәа ҟарҵеит, асоциалтә обиектқәа дырԥшӡеит. Агәам-сам ахькажьыз нарзантәи аӡыҵхәраа – еиҿкааӡа иҟоу апарк алырхит, иахьа уаҟа хәыҷи-дуи гәахәарала рыԥсы ршьоит.
Гәымлоуқыҭ, Ҟарачы-Черқьессиатәи Ареспублика, Урыстәыла
Аӡиас Кума аԥшаҳәа, Гәымлоуқыҭ
2018 шықәсазы иргылан иҟаимаҭу аспорттә комплекс, иахьазы уаҟа шәҩыла ақыҭауаа – аиҳабацәагьы аиҵбацәагьы рҽазыҟарҵоит.
Иазырхиоу апроект – «Акурорт Гәымлоқҭ» (Гәымлоуқыҭ, абаза бызшәала – Гвымлокт – ижәытәӡатәиу хьӡуп, Гәым аӡиас аԥшаҳәаҿы ишьҭоу Лоуаа рқыҭа ҳәа аанагоит – аред.), анагӡара ашьҭахь, Гәымлоуқыҭ аԥсшьаҩцәа зҭаауа ҭыԥны иҟалоит.
Мусса Егзакь иџьынџьдгьыл иаҭаара – еснагь ихҭыс дууп. Иара Санкт-Петербург аус рацәа ишимоугьы, шықәсык ала изныкымкәа иқыҭахь даауеит. Усҟан аҭыԥантәи ауаажәларратә актив зегь еизоит, раԥхьагылаҩи дареи рқыҭа арҿиара аплан ҿыцқәа аус рыдулара напы адыркуеит.
Аспорткомплекс «Алашара», Гәымлоуқыҭ
Мусса Егзакь иҷкәын Нурии иареи, Гәымлоуқыҭ архаҿы
Мусса Егзакь ақыҭа Гәымлоуқыҭ архаҿы
Жәлар раԥхьагыла
Черқьесск имҩаԥысуаз, ИАЕ «Алашара» иалкаау аҟәша аӡыргара аҽны, Мусса Егзакь ирҭеит азҵаара: «Абазақәа ауаажәларратә еиҿкаарақәа ԥыҭк рымоуп, «Алашара» урҭ излареиԥшымхои?» – ҳәа. Егзакь абас аҭак ҟаиҵеит: «Ҳусура шьаҭас иамазаауеит асистемаркра. Ҳҿаԥхьа ахықәкы ҳаргылалоит, нас уи зланаҳагӡаша амҩақәа ылаҳхлоит, убарҭ амҩақәа рылхразы иахәҭоу аус қәа мҩаԥаҳгалоит. Абас шьаҿа-шьаҿалоуп аихьӡара дуқәа рҟынӡа анеира шалшо».
Мусса Егзакь Пискаревтәи амемориалтә ԥсыжырҭаҟны, Санкт-Петербург, 2019 шықәса
ИАЕ «Алашара» аԥшьгаралеи, иара хаҭалатәи алахәралеи имҩаԥысуа хыԥхьаӡара рацәала акультуреи, аҵараҵареи, аспорти, аҭҵаарадырреи, агәабзиарахьчареи, асоциалтәи ауаажәларратәи хырхарҭақәеи ирызку апроектқәа қәҿиарала рынагӡара абзоурала, аилазаара иаднаԥхьалеит аԥсҭазаара аиӷьтәра иашьҭоу абаза жәлар амчқәа. «Алашара» акәша-мыкәша рҽеидыркылеит пату зқәу аилазаарақәа ԥыҭк, урҭ зегьы еидгыланы ишьақәдыргылеит Ассоциациа «Аԥсадгьыл». Ассоциациа ахантәаҩыс далхын Мусса Егзакь.
Мусса Егзакь, Адунеизегьтәи аԥсуа-абаза конгресс VII-тәи аизараҟны, 2018 шықәса, хәажәкыра 22
АААК Аинформациатә портал аиҳабы Амина Лазԥҳаи, АААК Иреиҳаӡоу Ахеилак ахантәаҩы Мусса Егзакьи, Адунеизегьтәи аԥсуа-абаза конгресс VII-тәи аизараҟны, 2018 шықәса, хәажәкыра 22
Абар уажәшьҭа абаза жәлар зегьы раԥхьагылаҩ иаҳасабала, Мусса Егзакь напы аиркит астратегиатә уснагӡатә аӡбара – адунеи зегьы иқәынхо ашәуааи аԥсуааи реидкылара, ихадоу ахықәкы – аетнос аиқәырхара – анагӡаразы.
Мусса Егзакьи АААК аделегациеи Ҭырқәтәылатәи Ареспублика раҭаараан, аџьынџьуаа рԥылара, 2018 шықәса, лаҵарамза
«Сахьӡар сҭахуп Сыԥсадгьыл маҷи, Урыстәылеи, Аԥсныи ирыхәаша, акрызҵазкуа аусқәа рынагӡара. Ҳаԥхьаҟатәи абиԥарақәа рыҿиаразы ашьаҭа ӷәӷәа азырхиара, – иҳәоит Егзакь. –Ужәлар, уԥсадгьыл бзиарас ирзыҟауҵаз алоуп адунеи аҿы ушьҭа шынужьуа».
Гәык-ԥсыкала Мусса Ҳабал-иԥеи, абаза жәлари зегьы ирзеиӷьаҳшьоит хыхь ишҳәоу еиԥш иҟаларц! Анҵыра дуи, ихырҳагоу аусуреи шәзеиӷьаҳшьоит, иаҳазгәакьоу Мусса Ҳабал-иԥа. Шәыԥсҭазаара илашоу, анасыԥ зцу амшқәа рыла иҭәызааит!
Адунеизегьтәи аԥсуа-абаза конгресс VII-тәи Аизара ду аҩбатәи аилатәара
Мусса Егзакь АААК аҿаԥхьа иқәгылоу ихадароу ахыдҵақәа азгәеиҭеит
Мусса Егзакь: «Алашара» иарҳаз аԥышәа – амилаҭ рыҿиара аус аҿы ҿырԥшы бзиоуп
Аибашьра ахаҿсахьақәа: аԥсуа хатәгәаԥхарауаа рҭоурых
Аҭоурых иаазыркьаҿны
1992 шықәса, нанҳәа 14 рзы ақырҭуа ир Аԥсны иалалеит: абас иалагеит Аԥсны жәлар рџьынџьтәылатә еибашьра. Адырҩаҽныҟҵәҟьа Аԥсныҟа иаауеит Кавказтәи ашьхарыуа жәларқәа Рконфедерациа (КАЖәР) аҽыхьчаратә еилакы аиҳабы Султан Сосналиев напхгара ззиуаз раԥхьатәи ахатәгәаԥхарауаа ргәыԥ. Урҭ неиуеит аԥсуаа рнапаҿы инханы иҟаз Ӷәдоуҭа ақалақь ахь, Аԥсны егьырахь аӷа дахаԥахьан.
Аԥсуа жәлар зынӡа ишазаԥшымыз ауп аибашьра шалагаз. Ҳәара аҭахума, ахатәгәаԥхарауаа раара – уи аамҭазы ашьақәгылара иаҿыз аԥсуа ар рзы игәышьҭхыгаз хҭысны иҟалеит.
Нанҳәа 15 рзы Аԥсныҟа иааз Сосналиев игәыԥ – зегьы злалагаз раԥхьатәи шьаҿан. Убри аҳаҭыразоуп ари амш – Ахатәгәаԥхарауаҩ имшны Аԥсны изазгәарҭогьы.
Нанҳәа 18 рзы Грозныи имҩаԥысуеит КАЖәР апарламент асессиа ҷыда, уаҟа иӡбан Аԥсны ахьчараз игылаз аибашьцәа ганрацәалатәи ацхыраара рыҭара. Анаҩс Нхыҵ-Кавказ, Аладатәи Урыстәыла, аԥсуа диаспора ахьынхо атәылақәа – Ҭырқәтәыла, Иорданиа, Шьамтәыла, Канада уҳәа убас егьырҭ рҟынтә ахатәгәаԥхарауаа аауа иалагеит.
Аԥсны жәлар рџьынџьтәылатә еибашьра ашықәсқәа раан, згәы аҿыҭра иақәныҟәаны, рашьцәа ирывагыланы гәышԥыла аӷа иҿагылаз зегьы ирымоуп рахтә ҭоурыхқәа. Аха дара зегь еицырзеиԥшыз, еидызкылоз ҟазшьақәан аамсҭашәара, агәымшәара, агәаӷьра, зыԥсадгьыл ахақәиҭразы хамеигӡарала еибашьуаз аԥсуа жәлар рыцхырааразы агәазыҳәара.
Ахатәгәаԥхарауаа
Ҳалдун
Аветеран-хатәгәаԥхарауаҩ Ҳалдун Леиба Иорданиантәи дааит. Аибашьра раԥхьатәи амшқәа наунагӡа игәалашәараҿы инхеит.
«Аԥсныи Урыстәылеи рҳәаа ахысра ҳахьӡеит, уи ақырҭқәа рнапаҿы иааргаанӡа. Анаҩс излеилаҳкааза ала, ақырҭқәа аҳәаа аҟынӡа рнеира ҩажәаҟа минуҭ ракәын иагыз: ҩба-хԥа километр ҳнеихьан еиԥш, амҩаҿы иаҳԥылоит Ԥсоуҟа зхы рхаз ақырҭуа ир. Ҳааныркылеит, ҳгәарҭеит… Абџьарс иҳамаз ҳәа уамак акгьы ыҟамызт. Исыцыз аҳәызба сҵәахит. Султан Сосналиев иман ашәҟәы, уи излаҳәоз ала – еицу зегьы ашьапылампыласратә гәыԥ ҳалан, Аԥсныҟа ҳаарагьы уи ишадҳәалоу аршаҳаҭуан. Инҳахәаԥш-ааҳахәаԥшын ҳаруыжьит», – игәалаиршәоит Ҳалдун.
Ахатәгәаԥхарауаҩ Ҳалдун Леиба Аԥсны жәлар рџьынџьтәылатә еибашьраан
© Ҳалдун Леиба ихатә архив аҟынтә
1992 шықәсазы Ҳалдун 31 шықәса ихыҵуан. Убасҟан ауп раԥхьаӡа акәны иабдуцәа рыԥсадгьыл данаҭаа. Ҟабарда-Балкариа, Нальчик ақалақь аҟны Ҳалдун ҭыԥҳа ссирк дибоит, анаҩс уи ԥҳәысс дигарцгьы иақәикуеит.
«Иорданиа инхо аԥсуаа ҟабарда бызшәалоуп ишцәажәо, избан акәзар адыгақәа (хылҵшьҭрала аԥсуаа ирзааигәоу, мрагыларатәи Кавказ инхо ажәларқәа иааизакны адыгақәа ҳәа ирышьҭоуп – аред.) уаҟа еиҳа ирацәаҩуп. Адыга ҭыԥҳацәагьы роуп ԥҳәысс иаарго. Аҭаацәаарақәа еилаԥсоуп азы аԥсуа бызшәа маҷ-маҷ иацәхьаҵуа иалагеит. Исаҳахьан абыргцәа ԥсышәала ишцәажәалоз, аха еилыскаауаз ҳәа егьыҟамызт», – еиҭеиҳәоит Ҳалдун.
Аԥсшәеи аурысшәеи зынӡа иззымдыруаз, аха ибзиаӡаны аҟабарда бызшәала ицәажәоз, хылҵшьҭрала иԥсыуаз Ҳалдун иӡбоит, нхарҭа ҭыԥс Аԥсны акәымкәан Ҟабарда-Балариа алхра.
Аха, ишырҳәо еиԥш, улахь иану узацәцом. Хара имгакәа иҵысыз ахҭысқәа арԥыс иҭоурыхтә ԥсадгьыл ахь днаргоит.
«Иҳәаны исымаз аҭыԥҳаи сареи атеатр аҿы ҳаҟан. Ицоз ақәыргыламҭа аанкыланы, асцена аҟынтә Аԥсны иақәлеит ҳәа иҳаларҳәеит. Азал аҟны «Аԥсны еиқәырхатәуп!» ҳәа абжьқәа аагеит. Убри аухаҵәҟьа Сосналиев дызхагылаз раԥхьатәи ахатәгәаԥхарауаа ргәыԥ сацны автобусла Аԥсныҟа амҩа санын. Иҳәаны исымаз аҭыԥҳа уи аҽны нахыс уаҳа дсымбеит», – ҳәа игәалаиршәоит Ҳалдун.
Ҳалдун Леиба (арыӷьарахьала актәи) ахатәгәаԥхарауаа дрыцны
Аԥсны данааи, Ҳалдун дақәшәоит Ҟабарда-Балкариантәи ахатәгәаԥхарауаҩ Ибрагим Иаган (Аԥсны Афырхаҵа – аред.) игәыԥ. Ҳалдун дрылахәын аԥсуа ар имҩаԥнагоз ихадоу ажәыларатә операциақәа зегьы. Абџьар ахархәашьа бзиаӡаны идыруан, уи иҵеит Иорданиа аррамаҵура данахысуаз аамҭазы.
«Уа, Иорданиа, абџьаркышьа – хымԥада иудырша акы акәны иҟоуп, уаҟа ес-ҩышықәса аибашьра хацыркхоит уҳәар ҟалоит. Аԥсны акәзар, уи даҽакуп. Ара курортуп, ачыс хаақәа, аҭыԥҳацәа... Аԥсуа аибашьышьа рыздырӡомызт, иагьырҭахымызт. Аԥсуаа агрессиа злоу жәларӡам. Саргьы ауаа сшьуеит ҳәа акәӡам сзааз, аӷацәа иқәырхырц ргәы иҭаз сыжәлари сыԥсадгьыли рыхьчаразоуп сзааз. Уи оуп зегьы ирхадоу, уи оуп сара схазы издыруа», – иҳәоит Ҳалдун.
«Зегь реиҳа исцәымӷын аснаипер иаԥыхразы адҵа ансырҭоз. Аснаиперцәа реихсра – уаҩшьроуп. Дубоит, нас дкылкааны, иқәкны ухысроуп. Сара еиҳарак агранатаршәга акәын искыз – «абџьар еиқәаҵәа». «Аиқәаҵәа» ҳәа изашьҭоу жәдыруоу? Иршьхьаз аӡә иабџьар акәын азы. Сара ажәабатәиин убри агранатаршәга захь ииасыз», – еиҭеиҳәоит Ҳалдун.
Ахатәгәаԥхарауаҩ, Аԥсны жәлар рџьынџьтәылатә еибашьра аветеран Ҳалдун Леиба
Аибашьра анеилгалак ашьҭахь еиҳараҩык аибашьцәа ргәалашәараҟны инхо аиааира, ма изҭаркыз амацәаз аҟнытә рхала ацара шрылшаз, ма аидысларақәа рхаҭақәа ракәӡам. Еиҳараӡак иргәалашәо иҭахаз рҩызцәа роуп.
Убас оуп Ҳалдунгьы: «Аибашьраҟны анышә иасҭеит 35-ҩык сҩызцәа. Сара, ҳқьабыз ишаҳәо ала, урҭ зегь кәабаны аҵыхәтәантәи рымҩа ианысҵеит. 35-ҩык. Зегьы рхы-рҿқәа сгәалашәоит».
Риад
Зыӡбахә ҳамоу, Ибрагим Иаган хадара ззиуаз агәыԥ аҟны деибашьуан Шьамтәылатәи ахатәгәаԥхарауаҩ Риад Арыҩҭаагьы.
Аԥсныҟа иара даауеит иашьа гәакьа Фарид дицны. Аибашьра зегь дара еицын, 1993 шықәса, хәажәкырамзазы иашьа Мрагыларатәи афронт аҿы дҭахаанӡа. Анышә дамардеит Тҟәарчал.
«Сашьа иҭахара ашьҭахь сара Шьамтәылаҟа сцеит, сани саби збарц, ргәы сырӷәӷәарц. Ахынҳәра аамҭа анааи, урҭ сныркыларц иалагеит. Рԥацәа руаӡәы дырцәыӡхьан, иаанхазгьы дырцәыӡыр ҳәа ишәон. Аха аӡәгьы сизымӡырҩит, сҽааидкыланы сцеит».
Риад игәалашәоит жәаба иреиҵамкәа итрагикомеидиоу ахҭысқәа. Ишдыру еиԥш, аибашьраҿы ауаа рыԥсҭазаара аангылом, алафҳәарагьы иаҟәыҵуам. Иҟоуп ауаа рыԥсы еиқәзырхаз «имашәырымыз амашәыршақәқәа» ирызку хҭысқәакгьы.
Нхыҵ-Кавказтәи ахатәгәаԥхарауааи аԥсуа ар аибашьцәеи, Пицунда
© Асланбек Мирзоев
Зегьы ирдыруеит Тамшьтәи адесант аӡбахә (1993 шықәса, ԥхынгәымза 1-2 руха қәҿиарала имҩаԥысыз аоперациа: абаржа аҟынтә Тамшь ақыҭан амшынтә десант ӡхыҵын, Мрагыларатәи афронт иадлеит – аред.). Уи, ҳәарада, қәҿиара дуун. Аха, уи аԥхьаҟагьы адесант Очамчыра аӡхыҵразы аҽазышәара ҟанаҵахьан. Уи атәы аветеран абас еиԥш еиҭеиҳәоит.
Ахатәгәаԥхарауаа Аԥсны Апарламент ахыбра аҿапхьа
Иахьазы Риад дынхоит Аҟәа, бжьышықәсаҟа ҵуеит нхара ҳәа арахь дааижьҭеи. Иԥшәмаԥҳәыси иареи хҩык ахшара рааӡоит.
Шьамтәыла, Риад иҭаацәара нхон Израиль аҳәаа азааигәара, Голонтәи аҳаракырақәа ҳәа иахьашьҭоу. Иҟан аамҭақәак, убраҟа адыга қыҭақәа 14 аныҟазгьы, аха иахьазы урҭ рыҟнытә ҳпа роуп инхаз. Шьамтәылеи Израили реибашьра иахҟьаны аҭыԥантәи ауааԥсыра рыҩнқәа ныжьны ицеит, еиҳарак Дамаск ақалақь ахь ииасит. Аха аибашьра Дамаск аҟынӡагьы инеит.
Ахатәгәаԥхарауаа, Аԥсны жәлар рџьынџьтәылатә еибашьра (1992-1993) аветеранцәа
Заур
Ашәуа Заур Ӡыгәа 1992 шықәсазы 25 шықәса ихыҵуан. Уи аамҭазы иара далгахьан амашьынамҩатә ҵараиурҭа, асовет арраҟны амаҵура дахысхьан, Ҟарачытәи апедагогикатә институт аҟны, «абаҩрҵәыра арҵаҩы» изанааҭ ала иҵара хиркәшахьан. Ԥхьаҟа иҭынчыз аԥстазаара изыԥшызар акәын. Ихаҿгьы изаагомызт хаҭала аибашьра амца далагылоит ҳәа.
«Аибашьра аӡәгьы иазгәаҭаны имаӡам…уи аԥшьызгаз рыда. Зхы аҭыԥ аҿы иҟоу ауаа аибашьра зынӡа иазхәыцӡом», – иҳәоит Заур.
Ахатәгәаԥхарауаҩ Заур Ӡыгәа Аԥсны жәлар рџьынџьтәылатә еибашьраан
© Заур Ӡыгәа ихатә архив аҟынтә
Аԥсны жәлар рџьынџьтәылатә еибашьра игәыҿкаагахаз, зынӡа иззыԥшымыз акы акәны ирзыҟалеит Заур иқыҭауаа зегьы. Нанҳәа 14 рзы, Аԥсны аибашьра аналага аҽны, Ҟарачы-Черқьессиа иҟоу Заур иқыҭа гәакьа Хәыжә Ду акультура Ахан аҟны еизеит ақыҭауаа зегьы. Ауаа рыгәқәа ԥыжәжәо ааԥхьарақәа шыҟарҵоз игәалашәоит ахатәгәаԥхарауаҩ.
Иаарласны, ахацәа ргәыԥ далаланы Заур иҽазикуеит аԥсуа жәлар рзы агуманитартә цхыраара аидкылара. Ауаа ирылшоз наргон: афатә-ажәтә, аԥара, аҭаҭын.
Нхыҵ-Кавказтәи ахатәгәаԥхарауаа
1992 шықәсазы (жьҭаарамза) Гагра ахы ианақәиҭтәха ашьҭахь, ҩымш ҳәа ҞЧА даҭаауеит Аԥсны еибашьуаз Муҳаммед Кьылба (Аԥсны Афырхаҵа, иахьазы – Аԥсны Ашәарҭадаратә Хеилак амаӡаныҟәгаҩ – аред.). Аԥсныҟа иара дхынҳәуеит ахатәгәаԥхарауаа гәыԥҩык ицны, урҭ рхыԥхьаӡараҿы дыҟан Заур Ӡыгәагьы.
«Сагьазымхәыцкәа, иаразнакала исыӡбеит Аԥсныҟа ацара. Аҩны аӡәгьы акгьы издыруамызт. Усҟан сани саби рыԥсы ҭан, сыҷкәын хәыҷы шықәсык ихыҵхьан. Ари аӡбара аӡәгьы идсымгалеит, даласмырцәажәеит», – иҳәоит Заур, инацҵангьы иазгәеиҭоит: «Акомабтс дҳаман, иахьагьы дҳамоуп – Муҳаммед Кьылба. Апрофессионалтә аруаҩ, Асовет Еидгыла арратә структурақәа рҿы акыршықәсатәи аԥышәа зырҳахьаз, иус бзиаӡаны идыруан, қәрала дҳаиҳабын, аҷкәынцәа зегьы иара идҵаҟаҵара рыдыркылеит. Аибашьраҿы, ҳазшаз Анцәа ишьҭахь, ҳара ҳзы Муҳаммед иакәын иҟаз. Зыԥсқәа еиқәирхаз даара ирацәаҩуп».
Ҟарачы-Черқьессиантәи Аԥсны ахақәиҭтәразы аибашьра рхы аладархәит 119-ҩык ахатәгәаԥхарауаа, урҭ рыҟнытә 13-ҩык ҭахеит. Афырхацәа ргәалашәара иазкны, рҭаацәарақәагьы ацхыраара рыҭаразы, Черқьесск иаԥҵан Аԥсуа хатәгәаԥхарауаа реидгыла. Аамҭак азы Заур Ӡыгәа Аидгыла напхгара азиуан.
Ахатәгәаԥхарауаҩ, Аԥсны жәлар рџьынџьтәылатә еибашьра аветеран, АААК Иреиҳаӡоу ахеилак алахәыла Заур Ӡыгәа
Ари аҩбатәи баҟоуп аԥсуа-хатәгәаԥхарауаа ирызкны Урыстәыла иргылоу: раԥхьатәи ргылоуп Ҟабарда-Балкариа, Нальчик ақалақь.
Ахатәгәаԥхарауаа рфырхаҵара наунагӡа хьӡи-ԥшеи ацзаауеит
Еиуеиԥшым атәылақәа рҟынтә Аԥсны аибашьра иалахәын ҩ-нызқьҩык инареиҳаны ахатәгәаԥхарауаа. Урҭ рҟынтә 51-ҩык ирыхҵоуп «Аԥсны Афырхаҵа» ҳәа ахьӡ ҳаракы. 247-ҩык иранашьоуп Леон иорден, 623 – «Агәымшәаразы» амедал. 260-ҩык инареиҳаны ахатәгәаԥхарауаа ҭахеит. Ақалақь-фырхаҵа Гәдоуҭа, аибашьра ашықәсқәа раан КАЖәР аштаб ахьыҟаз ахыбра аҿаԥхьа игылоуп ахатәгәаԥхарауаа ргәалашәара иазку астела.
Амемориал авторцәас иамоуп асахьаҭыхыҩцәа Баҭал Џьапуеи, Ҭемыр Ҟаиҭани, Беслан Багаҭелиеи. Астелаҟны иаарԥшуп ауарба – ахақәиҭра асимвол, уи арымарахьтәи амҵәыжәҩа иаҵакуп аԥсуа бираҟ, арыӷьарахьтәи амҵәыжәҩа иаҵакуп – Аконфедерациа абираҟ.
© Аԥсны Аҳәынҭқарра Арратә архив
Ҭырқәтәылантәи хатәгәаԥхарала еибашьра иааз рҟынтә раԥхьа иҭахаз – Аԥсны Афырхаҵа Ефқан Цыба анышә иамадара
© Аҩӡаа рҭаацәаратә архив аҟнытә
Адиаспора Аԥсны жәлар рџьынџьтәылатә еибашьра Шьамтәыла Иорданиа
Мусса Егзакь Адиаспора
АААК Иреиҳаӡоу ахеилак ахантәаҩы официалла Иорданиа иаҭаара мҩаԥысуеит нанҳәамза 24 инаркны 27 рҟынӡа.
Нанҳәамза 24 рзы АААК Иреиҳаӡоу ахеилак ахантәаҩы Мусса Егзакь напхгара ззиуа Аконгресс аделегациа аҭаауеит Иорданиатәи Ҳашимиттәи Акралра. Аделегациа аусуратә ныҟәара хымш инаӡоит ҳәа иазгәаҭоуп.
Аконгресс ауснагӡаратә маӡаныҟәгаҩ Инар Гыцба излеиҳәаз ала, иара ихаҭа Иорданиаҟа заа дԥыруеит – нанҳәа 20 рзы. Аделегациа убасгьы иалоуп Иреиҳаӡоу ахеилак алахәыла Инвер Алшәындбеи, АААК Аинформациатә портал аҟны иҭзыжьуа аредакторс иҟоу Изольда Хагԥҳаи.
«Ҳусуратә ныҟәара ихадоу ахықәкқәас иамоуп – Иорданиа иҟоу аԥсуа-абазеи, аиашьаратә кавказтә диаспореи, Аконгресс Иреиҳаӡоу ахеилак ахантәаҩы Мусса Егзакьи инеиҵыху реиԥылара амҩаԥгара; аԥсуа-абаза жәлар рхаҭарнакцәа рабадырра; аԥсуа-абаза ҭаацәара зхы адзыԥхьаӡало зегьы рыԥшаара, ашәҟәы рҭагалара; АААК усура ахықәкқәеи, адҵақәеи уаҟа рӡыргара», – ҳәа еиҭеиҳәоит Гыцба.
Аусуратә ныҟәара аҳәаақәа ирҭагӡаны имҩаԥысраны иҟоуп ауаажәларратә диаспоратә еиҿкаарақәа реиҳабырақәеи рылахәцәеи рԥылара. Уи, раԥхьаӡа иргыланы, Ачерқьесстә агәыҳалалратә еиҿкаареи адиаспоратә спорттә клуб «Аль Аҳли Клаби» роуп. Иара убасгьы имҩаԥгахоит ауаажәларратә, акультуратә усзуҩцәа рԥыларақәа.
«Аимадарақәа рырӷәӷәара иазку азҵаарақәа ҳрылацәажәарц ҳгәы иҭоуп, иара убасгьы, АААК Арегионалтә ҟәша Иорданиа аартразы зыда ԥсыхәа ыҟам аҭагылазаашьақәа раԥҵареи, реиқәыршәареи аганахьала аусқәа рымҩаԥгара азгәаҭаны иаҳамоуп. Насгьы, еиҿкаахоит адиаспора ахаҭарнакцәа Адунеизегьтәи аԥсуа-абаза конгресс алахәцәас рыдкылареи, акультуратә еимадара иазку азҵаарақәа рылацәажәареи», – ҳәа азгәеиҭеит Гыцба аусуратә ныҟәара ахықәкқәа дрылацәажәо.
Аконгресс ахылаԥшра ду анаҭоит аустә еилазаарқәеи адунеи зегьы аҟны иҟоу аԥсуа-абаза диаспорақәеи реидҵара, анаҩс дара Аԥсны иарҭо ацхыраарала, ҳтәыла жәларбжьаратәи апозициақәа рырӷәӷәаразы алшарақәа ирышьҭоуп. Убас, ҳазҭоу ашықәс мшаԥымзазы Египет имҩаԥган акрызҵазкуа аиԥыларақәа. Уи атәылахь имҩаԥгаз аусуратә ныҟәара абзоурала, египеттәи ажәла Абаза ахаҭарнакцәа аӡәырҩи Аконгресси аимадареи аиҩызареи рыбжьаҵан.
Мусса Егзакь Адиаспора АААК
Аԥсны
Аспектакль «Ромеои Џьульеттеи» апремиера мҩаԥысит Самсон Ҷанба ихьӡ зху Аԥсуа драматә театр аҟны, нанҳәа 21 рзы.
Уилиам Шекспир ԥсра зқәым итрагедиа «Ромеои Џьульеттеи» апремиера мҩаԥысит Самсон Ҷанба ихьӡ зху Аԥсуа драматә театр асценаҟны, нанҳәа 21 рзы. Аспектакль аҟны актиорцәа аԥсышәала ицәажәоит. Аспектакль режиссиор-ақәыргылаҩыс дамоуп Урыстәылатәи Афедерациа зҽаԥсазтәыз артист Адгәыр Ақаҩба.
Иара еиҭеиҳәеит, ари еиԥш еицырдыруа аклассикатә аԥҵамҭа ақәыргылара ахатә кәама-ҵамақәа шамоу. Иаҳҳәап, егьырҭ аспектакльқәа рықәыргылараан ирцәыбжьахақәаз алԥшааны ахәаԥшҩы ирбара.
«Ҳара ҳҽазаҳшәеит, зегьы еицырдыруа асиужет анахысгьы, иахьа уажәраанӡа егьырҭ ақәыргылаҩцәа ирызгәамҭкәа инханы иҟаз еиуеиԥшым адетальқәа асиужет ралаҵара», – иҳәеит арежиссиор.
Ақәыргыламҭа ихадоу ҿыцрас иалоу, раԥхьаӡа иргыланы – абызшәоуп, иҳәоит Ақаҩба.
«Ари, адунеи аҿы зегь реиҳа ирепертуратәу апиесақәа ируакуп, иҟалап, зегь реиҳа ирепертуартәзаргьы. Иара ықәдыргылоит зегьы, зехьынџьара, есымша. Даҽа ганкахьала, Аԥсны иара раԥхьаӡа акәны иқәдыргылоит, иара убасгьы раԥхьаӡа акәны аԥсуа бызшәала», – ҳәа азгәеиҭеит иара.
«Шекспир итрагедиа аиҭагара саҿуп», – ҳәа иазгәеиҭеит аиҿцәажәараан апоет.
Иалҵыз аиҭага ахәшьара ҳаракы арҭеит ахәаԥшцәеи, актиорцәеи… арежиссиор-ақәыргылаҩ иакәзар, атекст «гениалтәуп» ҳәа ахиҳәааит
Ихадоу – Џьульетта лроль налыгӡеит актриса қәыԥш Лоида Ҭырқьԥҳа, ари аспектакль аҟны ахәмарразы лымкаала Фазиль Искандер ихьӡ зху Аурыс драматә театр аҟынтә ааԥхьара зырҭаз.
«Сазымхәыцкәа, иаразнак – «Ааи! Ибзиоуп! Џьульетта лроль насыгӡоит!» ҳәа аҭак ҟасҵеит. Сгәанала, дарбанзаалак актриса Џьульетта лроль анагӡара гәаҳәарас илымоуп, сара даараӡа сеигәырӷьоит убри аҩыза алшара ахьсоуз», – лҳәеит Ҭырқьԥҳа.
Џьульетта лроль налыгӡеит актирса қәыԥш Лоида Ҭырқьԥҳа
Аҩбатәи аилазаара аҟны Џьульетта лроль налыгӡоит актриса қәыԥш Лана Џьапуаԥҳа. Ромео ироль наигӡоит – Аԥсуа драмтеатр актиор Бенар Ақаҩба.
Иахьазы Аԥсуа театр аҟны актиор қәыԥшцәа рацәаҩуп, уи абзоуралоуп, атеатр адиректор хада Нодар Ҷанба иажәақәа рыла, ари аԥҵамҭа ақәыргылара заԥшьыргазгьы.
«Ҳара ҳаигәырӷьоит ҳтеатр аҟны актиор қәыԥшцәа ахьырацәоу, уажәааигәа урҭ ирыцлеит петербургтәи, москватәи иреиҳаӡоу атеатралтә ҵараиурҭақәа роушьҭымҭацәа. Раԥхьаӡа иргыланы, ари – аҿар злахәу қәыргыламҭоуп», – иазгәеиҭеит Ҷанба.
Иаԥсышәахаз Шекспир итрагедиаҟны Ромео ироль наигӡеит актиор қәыԥш - Бенар Ақаҩба
Апремиера аҽны Аԥсуа ҳәынҭқарратә драматә театр ихадоу азал ҭәын. Амузыка, алашара, азал аҟны аҳра зуаз аҭынчра – ари зегьы, ҳәарада, ахәаԥшҩы даҽа дунеик ахь дагон, уи адунеи ахь «мҩақәҵаҩцәас» иҟан актиорцәа.
Ахәаԥшцәа лымкаала актиорцәа ркостиумқәа ирызҿлымҳан. Акостиумқәа зӡахуаз уи аус ҭакԥхықәрала иазнеит – аҭоурыхтә материалқәа ҭҵааны, аспектакль аҟны иарбоу ахҭысқәа анымҩаԥысуаз аамҭазы Верона инхоз ауааԥсыра рышәҵатәқәа ирҿыԥшноуп акостиумқәа зегьы зыӡахыз.
«Ари аспектакль даараӡа иџьашьахәын. Азныказы ҳаамҭазтәи амузыкеи аклассикатә музыкеи реишьашәалара агәыҩбара сызцәырнагеит, аха аамҭак ашьҭахь, ари аспектакль даҽакала схаҿы исзаагомызт. Зегьы даараӡа иԥшӡан, аинтерес аҵан, аха зегьы реиҳа ихадаз – зегьы ԥсышәа мацарала акәын ишымҩаԥысуаз», – лҳәеит ахәаԥшҩы Мадонна Дарчам.
Апроект адгалыҩцәас иқәгылеит – Адунеизегьтәи аԥсуа-абаза конгресси, уи Иреиҳаӡоу ахеилак ахантәаҩы Мусса Егзакьи, Москватәи аԥсуа диаспора аиҳабы, АААК Иреиҳаӡоу ахеилак алахәыла Беслан Агрбеи.
Ԥсра зқәым абзиабара: «Ромеои Џьульеттеи» Аԥсуадрам асценаҿы
Раԥхьаӡа акәны аспектакль «Ромеои Џьульеттеи» ықәыргылан 500 шықәса раԥхьа, Лондон аҵкара иҟаз атеатр аҟны. Зқьышықәсабжак ашьҭахь аспектакль афырхацәа ԥсышәала ицәажәеит. Афото аҟны: Розалинда лроль назыгӡо – Аурысдрам актриса Милана Ламиаԥҳа
Аспектакль арежиссиор-ақәыргылаҩ – Адгәыр Ақаҩба. Афото аҟны: Тибальд ироль назыгӡо актиор – Осман Абыхәба
Афото аҟны: Меркуцио ироль назыгӡо актиор – Гәдиса Ҭодуа
Ацәаҳәақәа рыбжьара иуныруаз адетальқәа раарԥшра – арежиссиор-ақәыргылаҩ Адгәыр Ақаҩба иқәиргылаз ихадоу адҵақәа ируакын
Аспектакль «Ромеои Џьульеттеи» ахәаԥшцәа лымкаала иазгәарҭеит џьашьахәыла алашара ахархәашьа
Аспектакль актиорцәа ахәаԥшцәа ацәанырра рацәа рырҭеит. Афото аҟны: Аԥсны зҽаԥсазтәыз артист, Герцог ироль назыгӡоз актиор – Ҭеимураз Чамагәуа
Ԥсра зқәым абзиабара аҭоурых Адгәыр Ақаҩба иара итәала еиҭеиҳәеит. Аспектакль аҟны ахархәара аман уаҩ дыззыԥшымыз ареквизит
Афото аҟны: актриса Гәында Ажьиԥҳа иналыгӡоит синьора Капулетти лроль
Лоида Ҭырқьԥҳа зроль налыгӡаз Џьульетта қәыԥш ахәаԥшцәа рыгәқәа хылхит
Афото аҟны: актиорцәа – Лоида Ҭырқьԥҳа, Лоренцо ироль назыгӡаз Аԥсны зҽаԥсазтәыз артист – Кьасоу Ҳагба
Ицәоу Џьульетта
Арежиссиор иара ихәаԥшышьала апиеса ақәыргыларазы, адетальқәа зегьы ганрацәала дрызхәыцит
Атрагедиа анҵәамҭа. Ромео
Џьульетта дылбоит зыԥсы зхыҵыз бзиа илбо арԥыс…
Џьульетта лгәы ԥҽуп
Арыцҳара иақәшәаз Ромеои Џьульеттеи рҭаацәарақәа
Актиорцәа рзы акыраамҭа анапеинҟьара еиқәтәомызт
Уилиам Шекспир ԥсра зқәым итрагедиа «Ромеои Џьульеттеи» апремиера мҩаԥысит Самсон Ҷанба ихьӡ зху Аԥсуа драматә театр асценаҟны, нанҳәамза 21 рзы. Аспектакль аҟны актиорцәа ԥсышәала ицәажәоит. Аспектакль режиссиор-ақәыргылаҩыс дамоуп Адгәыр Ақаҩба.
Иара еиҭеиҳәеит, ари еиԥш еицырдыруа аклассикатә аԥҵамҭа ақәыргылара ахатә кәама-ҵамақәа шамоу. Иаҳҳәап, егьырҭ аспектакльқәа рықәыргылараан ирцәыбжьахақәаз асиужеттә хәҭақәа алԥшааны ахәаԥшҩы ирбара.
«Ари, адунеи аҿы зегь реиҳа ирепертуратәу апиесақәа ируакуп, иҟалап, зегь реиҳа ирепертуартәзаргьы. Иара ықәдыргылоит зегьы, зехьынџьара, есымша. Даҽа ганкахьала, Аԥсны иара раԥхьаӡа акәны иқәдыргылоит, иара убасгьы раԥхьаӡа акәны аԥсуа бызшәала», – иазгәеиҭеит иара.
АААК аделегациа Иорданиа иҟоу аԥсуа-абаза уаажәларра ирԥылеит
Иорданиа
АААК Иреиҳаӡоу ахеилак ахантәаҩы Мусса Егзакь Иорданиатәи Ҳашимиҭтәи Акралра иаҭаара хацыркын нанҳәамза 25 рзы Иорданиа аҳҭнықалақь аҿы инхо аԥсуа-абаза милаҭ ахаҭарнакцәа рԥыларала.
Изольда Ҳагԥҳа
Адунеизегьтәи аԥсуа-абаза конгресс Иреиҳаӡоу ахеилак ахантәаҩы Мусса Егзакь Иорданиа аҳҭнықалақь Амман даҭааит, нанҳәамза 25 рзы излагаз иофициалтә ныҟәара аҳәаақәа ирҭагӡаны, дагьнеит ауаажәларратә еиҿкаара «Диуан Абаза» аофис аҟны (Иорданиа инхо аԥсуааи абазақәеи еидызкыло аиҿкаара – аред.), уаҟа дырԥылеит Амман инхо аԥсуа-абаза милаҭ ахаҭарнакцәа.
Арымарахьтә арыӷьарахь: Инар Гыцба, Моҳаммед Иаган, Азиз Абаза (Мыхц), Мусса Егзакь, Ҳасан Абаза (Чычба), Набиль Абыда, Карам Гьечба, Хани Абаза (Бакыз), Моҳаммед Абаза (Чычба), Инвер Алшәындба, Иорданиа, «Диуан Абаза» аофис аҟны реиԥылараан
Египеттәи аԥсуа-абаза диаспора ишырҷыдароу еиԥш Иорданиатәи аԥсуа диаспора ахаҭарнакцәагьы еицырзеиԥшу ажәла Абаза ныҟәыргоит официалла, убри аан зҭоурыхтә жәлақәа згәаламшәогьы ыҟоуп.
Егзакь гәырӷьарала Иорданиа иҟоу аԥсуа-абаза диаспора дырԥылеит, иагьазгәеиҭеит Аконгресс Аԥҟаԥҵәа инақәыршәаны, АААК ахықәкы хадақәа ишыруаку адунеи иалаԥсоу абаза жәлар зегьы реидкылара.
"Иорданиа иҟоу ҳашьцәа рхыԥхьаӡара шмаҷым ҳдыруеит. Хықәкыс иҳамоуп ҳбызшәеи, ҳкультуреи, ҳҵасқәеи реиқәырхареи рырҿиареи азы ҳаидгыланы иахәҭоу аҭагылазаашьақәа зегьы раԥҵара, анаҩс абри адоуҳатә мал ду ҳхәыҷқәа ирымаҳдарц. Ҳара иаҳҭахуп ҳхәыҷқәа иаку акультуратә, аинформациатә дунеик аҿы инхаларц, еицаҳзеиԥшу ҳаԥсадгьыл Аԥсны шәҭыкакаҷхаларц", - иҳәеит Егзакь иааԥхьаратә ажәаҿы.
АААК Иреиҳаӡоу ахеилак ахантәаҩы иазгәеиҭеит абаза жәлар ҳабдуцәа азқьышықәсақәа иргәылганы рбызшәеи ркультуреи мырӡкәа ишааргаз, убри абзоуралагьы ҳмилаҭ иахьанӡа ишеиқәхаз.
Мусса Егзакь ауаажәларратә еиҿкаара «Диуан Абаза» аҟны имҩаԥысыз аиԥылараан, Иорданиа
"Агәра ганы сыҟоуп абра Иорданиагьы, Ҭырқәтәылагьы, ҳдиаспора ахьынхо егьырҭ атәылақәа рҿгьы шәара (адиаспора ахаҭарнакцәа - аред.) шәабдуцәа ишәыларааӡаз аҟазшьақәа ахьеиқәшәырхаз адагьы, аԥсуа-абаза культура ныҟәыжәгоит, шәахьынхо атәыла акультура уи ала ирҿиауа, ирбеиауа. Ҳара - иуникалтәу жәларуп. Уажәоуп шәареи ҳареи ҳанеибадыр, цқьагьы шәҳаздыруам, аха уажәнатә бзиа шәаҳбоит, избан акәзар ҳшеибатәу ҳныруеит", - ҳәа азгәеиҭоит Егзакь.
Иара еизаз ирзеиҭеиҳәеит Аконгресси "Алашареи" Аԥсныи Ҟарачы-Черқьестәылеи имҩаԥырго апроектқәа ртәы, иара убас Аконгресс аусура апринципқәа ртәы.
"Ҳара аполитика ҳҽалаҳгалаӡом. Ҳара итатоу адипломатиа ҳхы иаҳархәоит. Мҩак ауп иҳамоу - аҽеидкылара, аицхыраара. Бзиала шәаабеит Абаза дунеиахь! Ҳаидгыланы аԥсҭазаара бзиа аԥаҳҵап!"
Аконгресс ахантәаҩы убасгьы иорданиатәи адиаспора рахь ааԥхьара ҟаиҵеит иахьынӡарылшо ала есышықәсатәи акультуратә-спорттә усмҩаԥгатәқәа рхы рыладырхәырц, иара иганахьалагьы иахәҭоу ацхыраара рыҭара дшазыхиоу иҳәеит.
Ауаажәларратә еиҿкаара "Диуан Абаза" ахада Ҳасан Абаза (Чычба) еиҭеиҳәеит аиҿкаара аԥҵара аҭоурых, уи хықәкы хадас иамоуп - Иорданиа иҟоу аԥсуа-абаза милаҭ ахаҭарнакцәа зегьы реидкылара, нас урҭ рҭоурыхтә ԥсадгьыли дареи ирыбжьоу аимадарақәа рырҿиаразы аҭагылазаашьақәа раԥҵара.
"Аханатә хықәкыс иҳаман ажәлақәа зегьы [аԥсуа-абаза жәлақәа] рхаҭарнакцәа реидкылара, ауаа еибадырырц, рдац-ԥашә ахьынтәаауа еилыркаарц. Анаҩстәи шьаҿахеит Аԥсны аҽамадара, [аԥсуа] тәылауаҩра аиура. Иахьазы аиҿкаара «Диуан Абаза» иалоуп ԥшь-нызқьҩык ауаа. 750-ҩык аԥсуа тәылауаҩшәҟәқәа роухьеит. Агәыӷра ҳамоуп, ари апроцесс ԥхьаҟагьы иацҵахап ҳәа", - иҳәеит Ҳасан Абаза.
«Диуан Абаза» ахада иазгәеиҭеит адиаспора ахаҭарнакцәа аӡәырҩы ааигәанӡа рҭоурыхтә ԥсадгьыл Аԥсны аӡбахәала акгьы шырмаҳацыз. Аха «Диуан Абазеи», Аԥсны Арепатриациазы аминистрреи, уажәшьҭа Аконгресси рыбзоурала, Иорданиа инхо аԥсуааи абазақәеи Аԥсны иамадахап ҳәа агәыӷра роуит, уаанӡа "уи аҩыза иагьеиԥхыӡуамызт".
Арымарахьтә арыӷьарахь: Моҳаммед Абаза (Чычба), Ҳасан Абаза (Чычба), Мусса Егзакь, Азиз Абаза (Мыхц), Карам Гьечба, Иорданиа, «Диуан Абаза» аофис аҟны реиԥылараан
Ҳасан Абаза иазгәеиҭеит, адиаспора ахьынхо атәылақәа зегьы рҿы АААК иамоу ахықәкқәа «ДиуанАбаза» Иорданиа иаму ахықәкқәа ишреиԥшу. Иара игәаанагарала, ари аусураҿы ақәҿиара аазго - иааиԥмырҟьаӡакәа аԥсадгьыл адҳәалазаареи, ауаа русеицуреи роуп, еиҳаракгьы аҿар реимадара.
"Ҳара ҳхәыҷқәа, сынтәа Аԥсны аԥхынтәи алагер ззеиҿкааз (Ҭырқәтәылеи Иорданиеи рҟынтә ахәыҷқәа рзы алагер еиҿнакааит Аԥсны арепатриациазы аминистрра - аред.), рыҩныҟақәа рахь ианыхынҳәуаз уантәи иреиӷьӡоу агәалашәарақәеи ацәаныррақәеи ааргеит. Шьҭарнахыс зыԥсадгьыл иаҭаарц зҭаху иаҳагьы ирацәаҩхеит, ауаа лабҿаба ирбар рҭахуп Аԥсны, уи акультуреи атрадициақәеи", - ҳәа азгәеиҭеит Ҳасан Абаза.
Аиԥылара ахыркәшамҭаз «Диуан Абаза» алахәцәа Адунеизегьтәи аԥсуа-абаза конгресс алаларазы анкетақәа хадырҭәааит.
«Диуан Абаза» аиҳабы Ҳасан Абаза (Чычбеи) Моҳаммед Иагани АААК алаларазы анкетақәа хадырҭәаауеит
«Диуан Абаза» ахаҭарнакцәа АААК алаларазы анкетақәа хадырҭәааит
АААК аделегациа Иорданиатәи Ҳашимиҭтәи Акралра раҭаара мҩаԥысуеит нанҳәамза 24-27 рыбжьара. Иара арбоуп Аконгресс анапхгара 2019 шықәсазы имҩаԥнагараны иҟоу аҳәаанырцәтәи аҭаарақәа рыплан-еихшанҵа аҟны, 2018 шықәсазы Иреиҳаӡоу ахеилак алахәцәа ишьақәдырӷәӷәаз.
Мусса Егзакь Адиаспора АААК Иорданиа
АААК аделегациа Иорданиа иҟоу Урыстәыла ацҳаражәҳәарҭа анапхгара ирԥылеит
Иорданиа
АААК Иреиҳаӡоу ахеилак ахантәаҩи егьырҭ Аконгресс ахаҭарнакцәеи Иорданиа иҟоу Урыстәыла ацҳаражәҳәарҭа анапхгара ирԥылеит, АААК аделегациа арҭ амшқәа рзы усуратә ныҟәарала Иорданиа раҭаара аҳәаақәа ирҭагӡаны.
Иорданиатәи Ҳашимиҭтәи Акралра аҭаара иалагӡаны Аконгресс аделегациа Иорданиа иҟоу Урыстәылатәи Афедерациа ацҳаражәҳәарҭа анапхгара ирԥылеит амҽыша, нанҳәамза 25 рзы. АААК аганахьала аиԥылара иалахәын Аконгресс Иреиҳаӡоу ахеилак ахантәаҩы Мусса Егзакь, Аконгресс ауснагӡаратә маӡаныҟәгаҩ Инар Гыцба, Аконгресс Иреиҳаӡоу ахеилак алахәыла Инвер Алшәындба.
Аиԥылараҿы Мусса Егзакь иазгәеиҭеит, АААК аделегациа аҳәаанырцәтәи аԥсуа-абаза диаспора ианырҭаауа, еснагь адиаспора ахьықәынхо атәылақәа реиҳабырақәагьы ирԥылоит, насгьы уа иҟоу Урыстәылатәи Афедерациа адипломатиатә хаҭарнакрақәа рнапхгаҩцәагьы ирԥылоит ҳәа.
АААК аделегациеи Иорданиатәи Ҳашимиҭтәи Акралраҿы иҟоу Урыстәылатәи Афедерациа ацҳаражәҳәарҭа анапхгареи реиԥылара
"Ҳара ҳзы акраҵанакуеит, атәыла аиҳабыра иахьырдыруа адиаспореи ҳареи ҳусеицура агәҭакқәас иҟоу. Аконгресс аргылара-арҿиара амҩа иануп, имҩаԥнаго аусқәа зегьы аартуп", - иҳәеит Егзакь.
Иорданиа иҟоу аԥсуа-абаза диаспора ахаҭарнакцәа иҟарҵаз аҳәарала, Егзакь ари аиԥылараҿы ицәыригеит ргәы иҵхоз аконсултә зҵаарақәа, хаҭалагьы: Аԥсныҟа ацара згәы иҭоу рзы урыстәылатәи атранзиттә, ма асасратә визақәа ҷыдала рыҭара азҵаара.
"Урыстәылатәи авизақәа ирмарианы ироуа иаҳзыҟаҵар, ҳгәанала, адиаспореи рҭоурыхтә ԥсадгьыли реимадара иаҳа иарманшәалон, ацара-аарақәа рыхәԥса иагнархон, иара убас ауаа ацара иаҳа иргәанарԥхон", - ҳәа азгәеиҭеит Егзакь.
Иорданиа иҟоу Урыстәыла ацҳаражәҳәарҭа анапхгара агәра ддыргеит дара рганахьала ари нахыс Аконгресс адгылара шамазаауа, дара рыбжьара аусеицурагьы иақәгәыӷыр шыҟало.
Иара уи аҽны, нанҳәа 25 рзы, Аконгресс Иреиҳаӡоу ахеилак ахантәаҩы ауаажәларратә еиҿкаара «Диуан Абаза» (Иорданиа иҟоу аԥсуааи абазақәеи еидызкыло аиҿкаара – аред.), аофис даҭааны аԥсуа-абаза диаспора ахаҭарнакцәа дырԥылахьан.
Ауаажәларратә еиҿкаара «Диуан Абаза» аиҳабы Ҳасан Абаза (Чычба) излаиҳәаз ала, иахьазы Иорданиа иқәынхоит ԥшь-нызқьҩык рҟынӡа аԥсуа-абаза милаҭ ахаҭарнакцәа. Урҭ рҟынтә 700-ҩык инареиҳаны аԥсуа тәылауаҩра роухьеит.
АААК аделегациа Иорданиатәи Ҳашимиҭтәи Акралра раҭаара мҩаԥысуеит нанҳәамза 27 рҟынӡа. Иара арбоуп Аконгресс анапхгара 2019 шықәсазы имҩаԥнагараны иҟоу аҳәаанырцәтәи аҭаарақәа рыплан-еихшанҵа аҟны, 2018 шықәсазы Иреиҳаӡоу ахеилак алахәцәа ишьақәдырӷәӷәаз. Ҳазҭоу ашықәс нҵәаанӡа АААК аҭаарц иҟоуп иара убас Шьамтәыла, Германиа, Голландиа, Ҭырқәтәыла.
Мусса Егзакь Иорданиатәи аполитикатә, ауаажәларратә усзуҩцәа дырԥылеит
Иорданиа
АААК Иреиҳаӡоу ахеилак ахантәаҩы хадара ззиуа Аконгресс аделегациа нанҳәамза 25 рзы Иорданиатәи Ҳашимиҭтәи Акралраҿы еиуеиԥшым аиԥыларақәа мҩаԥнагеит, Иорданиа ауаажәларратә-политикатә усзуҩцәа рԥыларақәагьы уахь иналаҵаны.
АААК Иреиҳаӡоу ахеилак (ИА) ахантәаҩы Мусса Егзакьи Аконгресс ауснагӡаратә маӡаныҟәгаҩ Инар Гыцбеи Иорданиа ауаажәларратә, аполитикатә усзуҩцәеи рыбжьара аусеицура азҵарақәа рыла еилацәажәеит амҽыыша, нанҳәамза 25 рзы. Ачерқьес гәыҳалалратә ассоциациаҿы имҩаԥысыз аиԥыларақәа АААК аганахьала ирылахәын иара убас АААК ИА апрезидиум алахәыла Ануар Абазеи (Чкәуа), АААК ИА алахәыла Инвер Алшәындбеи.
Иорданиатәи Асенат ахантәаҩы ихаҭыԥуаҩ Мунир Соубар иацәажәараан АААК ахантәаҩы иазгәеиҭеит, адиаспора ахьынхо атәылақәа рҿы аусураан Аконгресс еснагь аҭыԥантәи азакәанԥҵара аҷыдарақәа ҳасаб шрызнауа.
"Азакәанаԥҵара азҵаарақәа рҟны аԥышәа ду шшәымоу дырны, шәыцхыраара ҳақәгәыӷуеит Аконгресс агәҭакқәа Иорданиатәи Ҳашимиҭтәи Акралраҿы рынагӡараан", - ҳәа асенатор иеиҳәеит Егзакь́.
Мунир Соубар ихәҭаахьала иазгәеиҭеит, Иорданиатәи Ҳашимиҭтәи Акралра традициала азҿлымҳара ду шаанарԥшуа уи аҵакыраҿы инхо ажәларқәа рмилаҭтә хаҿра аиқәырхара азҵаарақәа рыла.
"Ҳара ҳазыхиоуп аҳьаҟагьы "Диуан Абаза" (Иорданиа инхо аԥсуа-абаза милаҭ ахаҭарнакцәа еидызкыло аиҿкаара - аред.) иаԥшьанаго акультуратә, агуманитартә усмҩаԥгатәқәа рынагӡараҿы ганрацәалатәи ацхыраара аҟаҵара, агәрагьы ганы ҳаҟоуп Адунеизегьтәи аԥсуа-абаза конгресс аус ацура ҳажәлар ирыхәаша аусқәа рҿы алҵшәа бзиақәа шаанашьҭуа", - иҳәеит Соубар.
Ачерқьестәи агәыҳалалратә хеилак аҟны Мусса Егзакь диԥылеит Асенатор Мунир Соубар
Аиԥылара алахәцәа здызкылаз ачерқьес хеилак ракәзар, асенатор иажәақәа рыла, урҭ "еснагь иҷыдоу аҭыԥ ааныркылон".
Иара уа, ачерқьес хеилак аҟны имҩаԥысит Иордантәи аҿар рассоциациа аицаԥҵаҩ, Иорданиа Жәлар реизара (Апарламент) ахаҭарнакцәа рпалата адепутат Мансур Сеифеддин Мурад Сжьажь иԥыларагьы. Уи диҿцәажәауа Мусса Егзакь иазгәеиҭеит, ачерқьес ҿарацәа рассоциациа еиԥш Аконгрессгьы аҿар рыбжьара абаҩрҵәыреи аҵарадырреи раларҵәара азҿлымҳара ду шанаҭо.
"Агәра ганы сыҟоуп абри азҵаара аганахьала еимаҳдаша аԥышәа ҳамоуп ҳәа, ҳамчқәа еибаҳҭар ҟалоит", - иҳәеит Егзакь.
Мансур Сеифеддин Мурад Сжьажь иаҭак ажәаҿы иҳәеит Иорданиатәи адиаспора Аԥсны имҩаԥысуа ахҭысқәа еснагь ишрызҿлымҳау. Адунеи ахьынӡанаӡа-ааӡо иқәынхо ҳаицтәылауаа зегьы реидкылара аус аганахьала АААК имҩаԥнаго аусура рымаирҽхәеит, дагьадгылеит.
"Ачерқьес ҿарацәа рассоциациа гәахәарала Аконгресс аус ацнаулоит аҿар рҭоурыхтә ԥсадгьыли уи акультуреи разааигәахара алзыршо апроектқәа рганахьала", - иҳәеит Мансур Мурад.
Алхас Чхамалия
Мусса Егзакь Аспорт
Мусса Егзакьи Амман иҟоу аспорттә клуб анапхгаҩи русеицура иалацәажәеит
Иорданиа
АААК Иреиҳаӡоу ахеилак ахантәаҩи Аконгресс егьырҭ ахаҭарнакцәеи Иорданиа раҭаара аҳәаақәа ирҭагӡаны иԥылеит Амман иҟоу аспорттә клуб «Аль Ахли Клаб» анапхгаҩы.
АААК Иреиҳаӡоу ахеилак (ИА) ахантәаҩы Мусса Егзакьи, АААК ауснагӡаратә маӡаныҟәгаҩ Инар Гыцбеи Иорданиа ахьӡала ИА апрезидиум иалоу Ануар Абазеи (Чкәуа) Аконгресс аделегациа Иорданиа раҭаара иалагӡаны, ашәахьаҽны, нанҳәамза 26 рзы Амман иҟоу ачерқьес спорттә клуб «Аль Ахли Клаб» иаҭаан, уи анапхгаҩы Омар Шыкыми дареи аҩ-еиҿкаарак рыбжьара аусеицура азҵаарақәа ирылацәажәеит.
Мусса Егзакь еиҭеиҳәеит Аконгресси ИАЕ «Алашареи» аспорт аҿиареи аларҵәареи азҿлымҳара ду шарҭо. Егзакь агәыӷра ааирԥшит Иорданиатәи аҿар Абаза жәлар рыхәмаррақәа ирылахәхап ҳәа, убри азыҳәан дара ааԥхьарагьы риҭеит Ҟарачы-Черқьестәылахь - есышықәса арҭ аспорттә хәмаррақәа мҽхакы тбаала иахьымҩаԥысуа. Аԥсны аус ауеит аспорттә клуб «Абаза» ҳәагьы ациҵеит Егзакь.
"Иорданиатәи аспортсменцәа алшара рымоуп Аԥсныи Ҟарачы-Черқьестәылеи имҩаԥысуа атурнирқәа рылахәхаразы. Аспорттә, акультуратә усмҩаԥгатәқәа рыла ҳҿар реидкылара ҳалҳаршар ҟалоит", - иҳәеит АААК ИА ахантәаҩы.
Аспорттә клуб ахада Омар Шыкым ихәҭаахьала дақәшаҳаҭхеит аҿар аспорти агәызҩыдаратә ԥсҭазаашьеи разхьарԥшра акырӡа шаҵанакуа.
"Ҳара ҳаклуб аҟны еиуеиԥшым аспортхкқәа рыла аҽазыҟаҵаразы алшара ыҟоуп: ашьапылампыл, амҵәышәмпыл, агандбол, аӡсара. Иҳамоуп ҳхатәы акәашаратә ансамбль, уаҟа аҿарацәа кавказтәи акәашарақәа рҵоит, аԥсуа кәашарақәагьы уахь иналаҵаны. Иааидкыланы аклуб ахь иныҟәоит зықьҩык рҟынӡа ауааԥсыра", - иҳәеит Шыкым.
Аиԥылара иацҵауа Мусса Егзакьи Омар Шыкыми аспорттә еицлабрақәа реиҿкааразы доусы ирымоу агәҭакқәа еибырҳәеит, ԥхьаҟагьы аимадара шрыбжьазаауа дыршаҳаҭит.
"Асеиԥш иҟоу аусеицура рҿиалатәуп, аԥышәа еимдалатәуп. Аспорт ҳара аҳауа иаҳзаҩызоуп", - ҳәа иажәа хиркәшеит Егзакь.
Мусса Егзакь Аспорт АААК Иорданиа
АААК аделегациа Иорданиа раҭаара ахыркәшамҭаз Абаза жәла аҭаацәарақәа ирԥылеит
© Омар Џьаткар (Арыҩҭаа)
Иорданиа
Мусса Егзакь напхгара зиҭо АААК аделегациа ахаҭарнакцәа Иорданиа раҭаара иалагӡаны аҵыхәтәан ирԥылеит уа инхо Абаза жәла еиднакыло аҭаацәарақәа.
АААК Иреиҳаӡоу ахеилак ахантәаҩы Мусса Егзакь напхгара зиҭо Аконгресс аделегациа Иорданиатәи Ҳашимиҭтәи Акралра раҭаара ахыркәшамҭаз уа инхо Абазаа рыжәла аҭаацәарақәа ирԥылеит. Амман ақалақь аҿы имҩаԥысыз ари аиԥылара ҭаацәашәала имҩаԥысит, Аконгресс алахәцәеи Иорданиа иҟоу аԥсуа-абаза милаҭ ахаҭарнакцәеи ԥхьаҟатәи русеицура иалацәажәеит, адиаспора рынхашьа-нҵышьа атәы еиҭарҳәеит, Аконгресс ахаҭарнакцәа ракәзар, аҳәаанырцә иҟоу ҳауаажәлар аус шрыднауло, рҭоурыхтә ԥсадгьыли дареи аимадара шрыбжьанацо атәы еиҭарҳәеит.
Ауаажәларратә еиҿкаара «Диуан Абаза» аофис аҟны Мусса Егзакьи аԥсуа-абаза диаспора ахаҭарнакцәеи реиԥылара
Ауаажәларратә еиҿкаара «Диуан Абаза» ахада Ҳасан Абазеи (Чычба) АААК ауснагӡаратә маӡаныҟәгаҩ Инар​ Гыцбеи
Аиԥылара мҩаԥысуан Ачерқьес гәыҳалалратә еилазаара (АГәЕ) адкыларҭатә зал аҟны. Ахәылԥаз аартуа, АГәЕ ахантәаҩы Џьанбек Зухди иазгәеиҭеит, ачерқьес еилазаара Аконгресс аус ацура ишазыхиоу Иорданиа иҟоу аԥсуа-абаза диаспореи дареи реизыҟазаашьақәа рыҿиара аганахьала, избан акәзар ауаажәларратә еиҿкаара «Диуан Абаза» алахәцәа АГәЕ аусурагьы активла иалахәуп.
Мусса Егзакьи Ҳасан Абазеи (Чычба)​ агәаларшәагатә ҳамҭақәа еимырдеит
«Диуан Абаза» ахада Ҳасан Абаза (Чычба) иакәзаргьы, АААК Иорданиа имҩаԥнаго аусура иара хадара ззиуа аиҿкаара аганахьала адгылара шаиҭо ааирԥшит
"Ҳара ҳазхиоуп Адунеизегьтәи аԥсуа-абаза конгресс зегь рыла адгылара аҭара, агәыӷрагьы ҳамоуп Мусса Егзакь Аконгресс анапхгаҩы иаҳасабала иҿаԥхьа иқәиргылаз ахықәкқәа зегь наигӡап ҳәа", - иҳәеит Ҳасан Абаза (Чычба).
АААК ИА ахантәаҩы Мусса Егзакь еизаз рахь ихы нарханы иазгәеиҭеит, аиԥылара угәы-уԥсы ианыруа, угәы иҭымҵәо акакәны ишыҟалаз. Иааидкыланы аҭаара аихшьаалақәа ҟаҵо иара иазгәеиҭеит, Иорданиа иҟоу аԥсуа-абаза диаспора "ачерқьес диапора рыԥсҭазаареи русуреи ишалахәу", насгьы убри шыцхыраагӡоу аҩ-диаспорак рхатә куьтуреи рҵас-қьабзқәеи реиқәырхараҿы.
Иорданиа иҟоу аԥсуа-абаза диаспора рԥылара.​ Апрезидиум аҟны арымарахьтә арыӷьарахь:​ Набиль​ Абыда, Мусса​ Егзакь,​ Зухди Џьанбек, Ҳасан Абаза (Чычба),​ Инар​ Гыцба
"Иорданиа уҟаны ухатә милаҭтә хаҿра аиқәырхара залыршахомызт, атәыла аиҳабыра рганахьала адгылареи аилкаареи ыҟамызҭгьы, уи азы иманшәалоу атагылазаашьақәа аԥҵаны иҟамызҭгьы. Сара иҭабуп ҳәа иасҳәарц сҭахуп Иорданиа акрал абас игәцаракны аԥсуааи, абазақәеи, ачерқьесцәеи дахьырзыҟоу азы, урҭ ириҭо адгыларазы. Агәра ганы сыҟоуп шәара шәганахьалагьы (аԥсуа-абаза диаспора аганахьала - аред.) ус ишыҟоу ари атәыла шәазнеишьа, аҳәынҭқарра шәықәгәыӷуеит ҳәа сгәы иаанагоит", - иҳәеит Егзакь.
АААК анапхгаҩы ахәшьара ҳаракы аиҭеит заанаҵы дызҭаахьаз ачерқьес телехәаԥшра "Нарҭ ТВ" аусура. Ари аинтернет-канал аҟны иҷыдоу аҵакы рымоуп Аԥсны иазку авидеоматериалқәа, урҭ лассы-лассы ахәаԥшцәа идырбахоит (аиԥылара анхыркәшахалак уаҟа ицәыргахоит АААК аинфопортал аматериалқәагьы - аред.).
Ачерқьес телехәаԥшра "Нарҭ ТВ" аиҳабыра рԥылараан, Иорданиа
Аҭаацәарақәа рԥылараҿы Егзакь иазгәеиҭеит акырӡа шаҵанакуа адиаспора ахаҭарнакцәатәылас иахьынхозаалакгьы Аконгресс имҩаԥнаго аусқәа хаҭала ианрылахәу. Ирзеиҭеиҳәеит Аконгресс аусура хықәкыс иамоу, уи анагӡаразы иҟаҵатәу.
"Хықәкы хадас иҳамоу - Аԥсны зегь рыла иҿиаларц азы иҳалшо зегьы аҟаҵароуп, уи азы зегьы (аԥсуа-абаза диаспора ахаҭарнакцәа - аред.) рымчқәа еибырҭароуп. Ҳара Аԥсныи Абазашҭеи Аконгресс арегионалтә ҟәшақәа аԥаҳҵахьеит, иара убас Аҿари Аҳәсеи рхеилакқәа, уаҟа инагӡахоит акультуратә, аҭҵаарадырратә, аспорттә, асоциалтә хырхарҭақәа рыла апрограммақәа. Ауаа рхаҭақәа рыԥсҭазаашьа еиӷьыртәуеит, рыкәша-мыкәша иҟоу аҭагылазаашьа рԥсахуеит. Абри асистема ауаа рдунеихәаԥшышьа аиҭакра алнаршоит. Ауаа агәра рго иалагоит, еидгыланы ирзыҟамҵо ҳәа акгьы шыҟам, избан акәзар ак аҟаҵара згәы иҭоу ауаҩы аҵыхәтәан зегь акоуп игәҭакы наигӡоит", - иҳәеит Егзакь.
АААК ИА ахантәаҩы иазгәеиҭеит, Иорданиа раҭаара аамҭа иалагӡаны, аиԥыларақәа зегь рышьҭахь, ауаа данрацәажәа ашьҭахь Аконгресс иаҳагьы активла адиаспораҟны аус ауларц агәазыҳәара шиоуз.
Иорданиа инхо Абаза жәла еиднакыло аҭаацәараақәа шәкы инареиҳаны рхы аладырхәит АААК аделегациа имҩаԥнагаз ахыркәшаратә еиԥылара
Мусса​ Егзакь азҵаара жәпакы рҭак ҟаиҵеит АААК ахыркәшаратә еиԥылараҿы
"Апортал ф-бызшәак рыла ицәажәоит, ус анакәха аԥсуа диаспорақәа зегьы рхаҭарнакцәа уи иану еилыркаар рылшоит. Ҳара ҳзы акраҵанакуеит Аконгресс аусуреи, акультуратә-спорттә усмҩаԥгатәқәеи, ҳажәлар рҭоурыхи, адунеи иқәынхо ҳауаажәлар рыԥсҭазаашьеи ирызкны ҳаԥхьаҩцәа абраҟа ироуа аинформациа иахьынӡауа иманшәаланы, аинтерес аҵаны ироуларц. Асаит аҟны зыҽҭазҩыз ахархәаҩцәа аматериалқәа рыхҳәааҟаҵаразы алшара роуеит, егьырҭ атәылақәа рҿы инхо рашьцәеи раҳәшьцәеи ԥшааны, аимадара рыбжьаарҵар рылшоит. Асаит аҟны иҭаугалар ҟалоит Аконгресс алаларазы анкета, анаҩс уи харҭәааны иарбоу аҭыӡҭахьы иушьҭуеит", - лҳәеит Ҳагԥҳа.
Аиԥылараҿы иааиз зегьы Аконгресс аусурахь, уи алаларахь азҿлымҳара ду аадырԥшуан. Аинтерес рызцәырнагеит Аконгресс алоготип, уи иаҵанакуаз еилыркаар рҭахын, иара убас Аконгресси Аԥсны аиҳабыреи реизыҟазаашьа зеиԥшроу, Иорданиеи Аԥсныи аекономикатә еизыҟазаашьақәа рыбжьаҵаразы лшарақәас иҟоу уҳәа убас ирацәаны.
Мусса​ Егзакьи Ачерқьес гәыҳалалратә еилазаара ахада Зухди Џьанбеки агәаларшәагатә ҳамҭақәа еимырдеит
Аҿарацәа агәаҳәара аадырԥшит Аконгресс Иорданиа аҵакыраҿы имҩаԥнагало аусқәа рҿы ацхыраара аҟаҵаразы.
"Иҳашәҳәа: ҳара иҳалшараны иҟоузеи ҳтәылаҿы Аконгресс аусура аларҵәаразы? Ҳара еилаҳкаауеит акыр шаҵанакуа аҿарацәа ари аус рҽалагаланы рҭоурыхтә ԥсадгьыл иадҳәалахар. Аԥеиԥш знапаҿы иҟоу аҿар роуп, ҳара шәывагылара ҳазхиоуп!" - иҳәеит адиаспора ахаҭарнакцәа ируаӡәку арԥыс Маҳер Абаза.
Мусса Егзакь уи аҭакс иҳәеит ақәыԥшцәеи ахәыҷқәеи еиуеиԥшым апроектқәа ралархәра ианакәзаалак ихадараны дшахәаԥшуа.
"Аҿар рыпроблемақәа уӡбарц азы, зны еилкаатәуп иарбан проблемақәоу иҟоу. Уи аилкааразы аҿар ирацәажәатәуп. Иорданиа иҟоу адиаспора реиҳа активра аазырԥшуа алахәцәа рыла Аҿар рхеилак аԥҵатәуп. Нас ҳаицны апрограммақәа ҳаҩлоит, иҟоу апроблемақәа рыӡбара иазынархоу, ԥхьаҟатәи шәԥеиԥш апрограмма еицаҳаҩуеит. Шаҟа ибзианы аус ҳзеицуа аҟара, абарҭ азҵаарақәагьы бзианы иӡбахоит", - иҳәеит Егзакь.
Аофициалтә хәҭа аамышьҭахь аиԥылара алахәцәа аимпра иахыццакуамызт: излацәажәаз инацҵаны ауаа иҵегьы изызҵаауаз рацәан, рконтактқәа еимырдон, иааиуа реиԥыларақәа ишреигәыӷуа рҳәон, рфотосахьақәа ҭырхуан.
АААК аделегациеи Иорданиа инхо аԥсуа-абаза диаспореи реиԥылара аҟынтә агәаларшәагатә фото, нанҳәамза 26, 2019 шықәса
Нанҳәамза 24-27 рыбжьара имҩаԥысуаз АААК аделегациа Иорданиатәи Ҳашимиҭтәи Акралра раҭаара илагаӡаны егьырҭ аиԥыларақәагьы мҩаԥнагахьан. Хаҭала иаҳҳәозар, ауаажәларратә еиҿкаара «Диуан Абаза» аофис аҟны аԥсуа-абаза диаспора ахаҭарнакцәа ирԥылеит, анаҩс Иорданиа ауаажәларра-политикатә усзуҩцәа ирԥылеит: Иорданиа Асенат ахантәаҩы ихаҭыԥуаҩ Мунир Соунар, Иорданиатәи ачерқьес ҿар рассоциациа аицаԥҵаҩ, Иорданиа Жәлар реизара (Апарламент) ахаҭарнакцәа рпалата адепутат Мансур Сеифеддин Мурад Сжьажь, аспорттә клуб «Аль Ахли Клаб» анапхгара. Аделегациа аҭааит иара убас Амман иҟоу ачерқьес школ, (уаҟа аҵара рҵоит аԥсуа-абаза диаспора ахаҭарнакцәа аӡәырҩы), Иорданиа инхо ачерқьес диаспора ирыԥсҭазаашьоу адунеи зегьы иазеиҭазҳәо ачерқьес интернет-канал "Нарҭ ТВ" аусушьа иахәаԥшит.
«Аԥсадгьыл азгәыбылра»: Ҳасан Абаза — ихылҵшьҭра шиԥшаази, Иорданиа иҟоу адиаспореи ирызкны
Иорданиа
Иорданиа иҟоу аԥсуа-абаза диаспореи, хаҭалагьы — ауаажәларратә еиҿкаара «Диуан Абаза» ахада Ҳасан Абазеи (Чычба) — ҿырԥшыс иааугар ҟалоит, аиаша акыраамҭа иҵәахны иҟазаргьы ауаҩы ицәа-ижьы иалоу иԥсадгьыл ахь абзиабара ахы шаанарԥшуа.
Иареи сареи ҳаиқәшәеит АААК Иорданиа раҭаараан. Иахьазы Ҳасан Абаза (Чычба) — Амман иҟоу ауаажәларратә еиҿкаара «Диуан Абаза» деиҳабуп. Ари иорданиатәи ахеилак атәылаҿы инхо аԥсуа-абаза диаспора ахаҭарнакцәа зегьы еиднакылоит.
Иорданиатәи адиаспора аҷыдарақәа ртәы уҳәозар (Египет иҟоу адиаспора аҟны еиԥш), уи ахаҭарнакцәа зегьы ажәла Абаза рхуп, убри ажәлоуп официаллагьы иныҟәырго, убри аан зҭоурых жәлақәа згәаламшәо аҭаацәарақәагьы ыҟоуп.
Аррамаҵура азынхьра
Ҳасан Абаза (Чычба) ихаҭа излаиҳәо ала, ихылҵшьҭразы игәалашәо ҳәа рацәак ыҟам, иабдугьы димбаӡацызт. Иҭаацәара рҭоурых иазкны иидыруа зегьы иаб — Ҳусеин Абаза (Чычба) иоуп изеиҭазҳәаз.
«Саб изласзеиҭеиҳәаз ала, ҳара ҳҭаацәара Аԥснынтәи Ҭырқәтәылаҟа иахган, уаантәи Шьамтәылаҟа иқәнагалеит, анаҩс — Иорданиаҟа. Саб иман хҩык аиҳәшьцәа, даргьы Иорданиаҟа нхара ҳәа ииасуеит, араҟагьы хаҵа ицоит. Иахьазы саб иаҳәшьцәа рыдунеи рыԥсаххьеит. Саб Иорданиа даннаи длабадыруеит сан Баҳигиа, ларгьы хылҵшьҭрала даԥсыуан», — еиҭеиҳәоит Ҳасан.
Ҳасани Баҳигиеи ирхылҵуеит ԥшьҩык ахшара: аҷкәын Ҳасани (1946 шықәсазы), хҩык аӡӷабцәеи. Баҳигиа длабадыраанӡа, Ҳасан ԥҳәысс диман иордантәи аҭыԥҳа, уи ахшара данлоуаз лыԥсҭазаара далҵит. Усҟан ииз аҷкәын, абрыла Ҳасан иашьа, иахьазы Америка дынхоит.
Ҳасан диит Иорданиатәи ақалақь Зарка аҟны, араҟоуп ашколгьы дахьалгаз. Уи анаҩс, дҭалоит арратә коллеџь, уи далгоит 1967 шықәсазы, афицар ҳәа ахьӡ иманы. Икариера алагамҭаз иара ԥырҩыс дыҟан, аха игәабзиара иадҳәаланы диасуеит аҳаиртә хыхьчарахь, уаҟоуп иусуратә шықәсқәа зегьы ахьихигаз. 1998 шықәсазы аинрал-маиор ҳәа ахьӡ иманы тәанчара дцоит.
Иорданиа иҟоу аиҿкаара "Диуан Абаза" ахада Ҳасан Абаза (Чычба)
Аха убри аҿы Ҳасан иарратә маҵура хыркәшамызт: идыррақәеи иԥышәеи анаҩсгьы ахархәара роуит.
«Атәанчара санца ашьҭахь, даҽа хәышықәса контрактла аус зуан Еидҵоу Амилаҭқәа Реилазаара аҟны — ҩышықәсеи бжаки арратә хылаԥшҩы хадас сыҟан Таџьықьысҭан, анаҩс даҽа ҩышықәсеи бжаки ЕАР Ниу-Иорк иҟоу аштаб-квартираҿы Ашәарҭадаратә хеилак арратә консультантс сыҟан. Даҽа хәышықәса — Жәларбжьаратәи Аџьар Ҟаԥшь Акомитет аҟны Женева, уаҟа сырзаԥхьон Жәларбжьаратәи аибашьратә зин. Абри сконтракт ала аус зуанаҵы сызҭааз атәылақәа рацәоуп», — ҳәа икариератә мҩа ихадоу аетапқәа ртәы ҳзеиҭеиҳәеит Ҳасан Абаза.
Нас дааччан игәалаиршәеит, 65 шықәса анихыҵ, уажәшьҭа арратә маҵзура «азхазааит» ҳәа ӡбаны тәанчара дышцаз.
«Сара иҵегьгьы аус зурц сыдыргалон, аха ашықәсқәа цацыԥхьаӡа сҭаацәеи сареи ҳаиҟәыҭханы ҳаҟазаара ахгара еиҳа-еиҳа исцәыуадаҩхо салагеит: иааидкыланы жәашықәса Иорданиа анҭыҵ исхызгеит. Ахәыҷқәа аҵарақәа рҵон азы, сыԥшәмаԥҳәыс сара дсыцны дызцомызт, убри аҟнытә аусура мап ацәыскырц сыӡбеит. Абас ала, 2010 шықәса инаркны сара официалла стәанчаҩуп», — иҳәоит Ҳасан Абаза.
Избан аррамаҵура залихыз ҳәа сызҵаара аҭак ҟаҵо, Абаза дигәалаиршәеит аррамаҵура зыԥсҭазаара азызкыз иаб иашьа, уи аҷкәын идунеихәаԥшышьа ашьақәгылара анырра ду аиҭон. Иаб иашьа — зоура-зыҭбаара ыҟаз, аррамаҭәа уамашәа изнаалоз хаҵан. Иара еиҭеиҳәоз арратә хҭысқәа аазырԥшуаз ажәабжьқәа Ҳасан дшанханы дырзыӡырҩуан.
Сажәа иацҵауа иазгәасҭарц сҭахуп, иорданиатәи ҳныҟәараан ҳџьынџьуаа срабадыруа еилыскааит: уатәи аԥсуа-абаза диаспора аиҳабыратә абиԥара ахаҭарнакцәа реиҳараҩык аррамаҵура еиҳа ргәы азцоит. Ҳасан Абаза ари аҩыза аҭагылазаашьа зыхҟьо ҳәа ихатә гәаанагара имоуп.
«Ачерқьесцәа (Иорданиа иҟоу ачерқьестә еилазаара иахәҭакны ирыԥхьаӡоит хылҵшьҭрала Кавказ иатәу зегьы, аԥсуа-абаза диаспорагьы убрахь иналаҵаны — аред.) хьыӡла-ԥшала иныҟәырго аррамаҵуреи, гәыҩбарада рыҟазаареи азы, Иорданиа даараӡа пату рықәуп акралтә ҭаацәара рганахьала. Аррамаҵураҿы еиуеиԥшым аҩаӡарақәа рҟынӡа унаӡар уҭахызар, аибашьҩы илоу агәымшәара ааурԥшуазароуп. Ҳара уи ҳалшозар акәхап», — ҳәа хырҽхәарак аҵамҵакәа ихәеит аинрал.
Аха уи инацҵаны иазгәеиҭеит: аамҭақәа рҽырыԥсахуеит, схәыҷқәа рыфҩык рҟынтә — Ҳасан имоуп ҩыџьа аԥацәеи, ԥшьҩык аԥҳацәеи — аӡәгьы аррамаҵура иҽазыимкит. Ахәыҷқәа зегьы агуманитартә хырхартала иреиҳау аҵарақәа ирылгахьеит. Иахьазы Ҳасан Абаза жәахаҩык амоҭацәа драбдууп.
Ашьа аҽадыруеит, «Диуан Абаза»
Ҳасан даныхәыҷызгьы ихылҵшьҭреи, иԥсадгьыли ирызкны иидыруаз рацәак ыҟамызт. Ҳәарада, иаб уи атема шьҭихуан, аха уамак далаломызт.
«Ҳшабазақәоу ҳдыруан, ачерқьестә еилазаара ҳшатәугьы ҳдыруан, аха инарҭбааны уаҳа аӡәгьы акгьы ҳаиҳәомызт», — еиҭеиҳәоит Ҳасан ихәыҷратә шықәсқәа игәаларшәо: «Зны-зынла сара исаҳалон, араб бызшәа адагьы саб даҽа бызшәак ихы ишаирхәоз. Аиҳабацәа, мамзаргьы аус зциуаз рҟынтә аӡәы маӡала акы иеиҳәар аниҭахыз, убри абызшәала акәын дышцәажәоз. Ҳара усҟан ҳхәыҷқәан, аха убри анҳаҳалак ҳҵаауан, иарбан бызшәоу шәызлацәажәо ҳәа. Ари «егьи ҳаԥсадгьыл» абызшәоуп ҳәа ҳарҳәон. Аха усҟан ҳара иаҳзеилкаауамызт закә ԥсадгьылу «егьи» ҳәа зыӡбахә рымоу, иара иаахтны иуҳәозаргьы ахәыҷқәа ҳзы урҭ азҵаарақәа усҟан рацәак аинтерес рымамызт».
Ашықәсқәа цацыԥхьаӡа Ҳасан Абаза ихылҵшьҭра иазкны еиликааз рацәоуп. Уи аамҭазы, 90-тәи ашықәсқәа раан, ЕАР аҟны аус иуанаҵы, уахь ироуаз Аԥсныи, уа имҩапысуаз аибашьреи (1992-1992 шықәсқәа рызтәи Аԥсны жәлар рџьынџьтәылатәи еибашьра — аред.) ирызкыз аинформациа хшыҩзышьҭрала дазнеиуамызт, избан акәзар издыруамызт уи иара хаҭала ишидҳәалоу атәы.
Ҳасан Иорданиаҟа даныхынҳә ашьҭахь, иџьынџьуаа рацәажәареи, реиқәшәарақәа рҽалархәреи азы еиҳа аамҭа иоуеит. Убасҟан ауп, иҭоурыхтә ԥсадгьыл иазкны еиҳа адыррақәа иоуа даналага, иара убасгьы еиликааит милаҭла иаԥсыуаз Иорданиа атәылауаа аӡәырҩы еибашьра хәа Аԥсныҟа ишцаз. Урҭ аныхынҳә, рџьынџьуаа ирзеиҭарҳәеит иахьыҟаз рыԥсадгьыл аҿы ирбаз-ираҳаз. Ҳасан иажәақәа рыла, иара иоуит акы иузадымкылоз ацәаныррақәа, убасҟан оуп ииашаҵәҟьаны «идаракәыц анеиликаа».
«Уи зеиԥш ыҟам акы акәын. Иорданиа инхо ҳашьцалахьеит ҳазегьы ҳчерқьесцәоуп (кавказ иқәынхо ауаа — аред.) ҳәа ахдырра. Аха уи анахысгьы ҳхатәы ԥсадгьыли, абызшәеи, аҭоурыхи шҳамоу атәы аилкаара — ажәала иузеиҭамҳәо гәахәароуп. Уи еиҳагьы ҳазыҟанаҵеит аиҿкаара «Диуан Абаза» аԥҵаразы. Уи зегьы аԥхьа адунеи ду ҳахәҭакны ҳхы ҳаԥхьаӡон, ах ус шакәызгьы, ианакәызаалак еилаҳкаауан егьырҭ Иорданиа атәылауаа ҳазлареиԥшым шыҟоу. Ус ҳшааиуаз, иаалырҟьаны иааҳазцәырҵит ҳҭоурыхтә ԥсадгьыли, ҳдаракәыци...», — иҳәоит Ҳасан Абаза.
Убас, 2009 шықәсазы Амман иаԥҵан ауаажәларратә еиҿкаара «Диуан Абаза». Аха уи аиҿкаара аԥырҵаанӡагьы, Амман инхоз аԥсуааи абазақәеи мызкахьы знык еиқәшәон Ачерқьестә гәыҳалалратә еилазаара аофис аҟны.
«Ҳәарада, араҟа инхо зегьы ачерқьестә еилазаара ҳахәҭакны ҳаҟоуп. Иорданиаа зегьы ҳааидкыланы ачерқьесқәа ҳәоуп ҳшырдыруа, дара рзы — ҳаԥсацәоума, ҳчерқьесцәоума, ҳабазақәоума — зегь акоуп. Аха ҳара лымкаала аԥсуа-абаза диаспора азы мацароуп аиԥыларақәа рымҩаԥгара ҳзалага», — ҳәа инаҵшьны иазгәеиҭеит Ҳасан Абаза.
Иара иажәақәа рыла, иахьазы, аиҿкаара «Диуан Абаза» официалла иалахәуп 800-ҩык ауааԥсыра, егьыс иааизакны Иорданиа инхоит ԥшь-нызқьҩык апсуа-абаза диаспора ахаҭарнакцәа.
«2009 шықәсазы Моҳаммад Гассани, Ани Боқази, Акрам Абазеи иара убас аԥсуа-абаза диаспора аҟынтә даҽа ԥшьҩыки аиҿкаара «Диуан Абаза» ашәҟәы ианҭаргалоз, сара Иорданиа сыҟаӡамызт. 2010 шықәсазы аиҿкаара аусура снапы аласкит, иара убасгьы уи анапхгаҩыс салхын», — игәалаиршәоит Абаза (Чычба).
«Диуан Абаза» раԥхьатәи аиԥыларақәа ирылахәын 20-ҩык рҟынӡа ауааԥсыра. Аиҿкаара ишахәҭоу еиԥш аусура иалагарц азы иаҭахын ахатә хыбреи, иара убасгьы аиҿкааратә ныхтәқәа рзы ахарџьи, аха афинансқәа рганахьала ҳхьысҳан. Аӡәырҩы ргәы каҳаит, аха ауаа аиԥыларақәа рахь аныҟәара иаҿын.
Убасҟан, 2000-тәи ашықәсқәа ралагамҭазы ҿыц иаԥҵаз аиҿкаара аҿаԥхьа иқәгылеит еиуеиԥшым азҵаарақәа, «Диуан Абаза» алахәцәа рыӡбарала урҭ азҵаарақәа алкаан аусураҿы зегь реиҳа ихадароу ракәны.
«Ҳхатә ԥсадгьыли, аҳәынҭқарреи, акультуреи, аҭоурыхи шҳамаз анеилаҳкаа, зегь раԥхьаӡа иргыланы иҳаӡбеит ҳдиаспора ахаҭарнакцәа шаҟаҩы Иорданиа инхо аилкаара. Ауаа ҳрыҿцәажәон, еилаҳкаауан рхылҵшьҭра иазкны ирдыруа, еилаҳкаауан рыжәлақәа, анаҩс иаҿҳарԥшуан иаҳамаз аԥсуа-абаза жәлақәа рсиа, аиуара зыбжьоу аҭаацәарақәа ҳаԥшаауан. Иахьазы, ҳара иҳамоу адыррақәа рыла, Иорданиа инхоит ԥшь-нызқьҩык раҟара аԥсуа-абаза диаспора ахаҭарнакцәа», — иҳәоит Ҳасан Абаза.
«Ҳара ҳаԥсадгьыл еиҳа иԥшӡоуп!»
«Диуан Абаза» аусура раԥхьатәи амшқәа инадыркны ихадоу хырхарҭас иалхны ирыман аҭоурыхтә ԥсадгьыли дареи реимадара ашьақәыргылара, арӷәгәара. Уи имҩаԥнагаз аус абзоурала, иахьазы 750-ҩык Иорданиа инхо аԥсацәа ироухьеит Аԥсны Аҳәынҭқарра атәылауаҩра, иара убасгьы аԥсуа тәылауаҩшәҟәқәа.
2015 шықәсазы Аԥсны раԥхьаӡа дшаҭааз игәалаиршәо, Ҳасан Абаза (Чычба) еиҭеиҳәоит зегь реиҳа иџьаишьаз атәы.
«Атәыла аԥшӡара зынӡа саршанхеит. Аԥсны ҭынчроуп, аҳасымҵысра, еилаҩеиласра ыҟам, иаакәыршаны иаҵәароуп, амшын, ашьхақәа, аԥшаҳәа — ари зегьы, Иорданиа ҳзышьцылахьоу еиԥшым. Сара сызҭаақәахьоу атәылақәа рацәоуп, Швеицариагьы убрахь иналаҵаны. Ҿыӷәӷәала исҳәар сылшоит, ҳаԥсадгьыл еиҳа иԥшӡоуп ҳәа. Сара избоит, ари аԥшӡара аус адулара шаҭаху, аха сыгәра жәга, иаарласны зегьы ҭышәынтәалахоит. Ари еиԥш атәылаҿы анхара — гәахәтәыхьӡароуп», — ҳәа агәра ганы дыҟоуп Ҳасан Абаза.
Иҭоурыхтә ԥсадгьыл ахь нхара аиасра дазхәыцхьоума ҳәа саниазҵаа, «Диуан Абаза» ахада лакҩакрада ааи ҳәа аҭак ҟаиҵеит. Гәҭакыс имазаап Аԥсны дааны, ҩын хәыҷык аргылара, шықәсык ахь ҩба-хԥа мзы ихәыҷқәеи имоҭацәеи иманы араҟа ирхыргаларц. Ҳасан Абаза игәаанагарала, уи изызҳауа абиԥара рыԥсадгьыл ахь ирымоу агәыбылра арӷәӷәоит, рыжәлар ркультуреи рыбзазареи еиҳа инарҵауланы рыҭҵаара ргәанарԥхоит.
«Егьа иуҭахызаргьы, абас иаалырҟьаны нхара ҳәа узааӡом, атәылауаҩра умазаргьы, иаҳҳәап, иара анхарҭагьы умазаргьы. Ахәыҷқәа ахьыҟоу аҭаацәара амедицинатә хылаԥшра рымазароуп, ашкол аҿы аҵара рҵартә иҟазароуп, урҭ рани раби аусурҭа ҭыԥқәа рымазароуп, ԥарак ахьдырҳаша. Абарҭ азҵаарақәа рҿаԥхьа иқәымгылар ауӡом нхара ҳәа иаауа зегьы. Убри аҟынтә ари иуадаҩу усуп, [аара] зҭаху шырацәоугьы. Ҳҳәынҭқарра макьана изалшаӡом абас ахарџь рацәа зҭаху апрограммақәа рынагӡара, иаҳҳәап Израиль ишрымоу еиԥш. Аха ҳара абзиа ҳақәгәыӷуеит», — иҳәоит Ҳасан Абаза.
«Аԥеиԥш зтәу дара роуп»
Ҳасан лассы-лассы ихәыҷқәа ирзеиҭеиҳәоит рҭоурыхтә ԥсадгьыл аӡбахә. Иԥҳацәа руаӡәык лхәыҷқәа лыманы уажә ааигәа Аԥсны дыҟан, Арепатриациа аминистрра еиҿнакааз аԥхынтәи алагер аҟны. Ҳасан иажәақәа рыла, имоҭацәа ахьыҟаз убри аҟара иргәаԥхеит, урҭ ирацәажәаз, иҭырхыз афотосахьақәа збаз аҭаацәарақәа рацәаны «Диуан Абаза» иадҵаалоит ҳаԥхьаҟа, 2020 шықәсазы дара рхәыҷқәагьы абри апрограмма иаларҵарц азы.
«Аӡәы илшоит игәыблыра жәаҩыла егьырҭ ауаа дыркра. Хымԥада, иаҳҭахуп ахәыҷқәеи аҿарацәеи ирзынархоу апрограммақәа. Аԥеиԥш урҭ роуп изтәу», — ҳәа агәра ганы дыҟоуп Ҳасан Абаза.
Иара излаиҳәо ала, Иорданиа иҟоу адиаспора ирхыԥхьаӡалоу аҿар макьаназы иахьынӡарымчу аиҿкаара аусура рҽагәыларымхалацт.
«Макьана аҿар рзы алшара ыҟам Аԥснытәи рықәлацәеи дареи иааигәаны еиҿцаартә, аспорттә, акультуратә усмҩаԥгатәқәа еицрылахәхартә еиԥш. Ҳара араҟа иҳамоуп ачерқьес спорттә клуб, ҳауаажәлар аӡәырҩы еиуеиԥшым аспортхкқәа рыла рҽазыҟарҵоит. [Аха] Аԥсныҟа ацара, амҩа ахәи атранзиттә визақәеи налаҵаны иуԥхьаӡозар, ахарџь рацәа аҭахуп. Макьаназы аԥынгылақәа рацәоуп, аха урҭгьы ӡбахап ҳәа агәыӷра ҳамоуп», — иҳәоит Ҳасан Абаза, иагьациҵоит: «Уажә ааигәанӡа аӡәгьы изхаҵомызт атәылауаҩреи уи зыршаҳаҭуа ашәҟәқәеи ҳаур залшоит ҳәа. Иахьа урҭқәа ҳнапаҿы иҳаухьеит».
Ҳасан Абаза (Чычба) агәыӷра дуқәа адиҳәалоит Адунеизегьтәи аԥсуа-абаза конгресс аусура.
Иахьазы Иорданиа изеиқәымхеит аԥсуа-абаза милаҭ рбызшәеи, рҵасқәеи-рқьабзқәеи. Ҳаԥхьаҟа аус дуқәа шьҭоуп иӡыз абарҭ аелементқәа рырхынҳәразы. Аха иорданиатәи адиаспора уанрабадырлак, агәацԥыҳәара ирымоу анубалак, ҩашьарада еилукаауеит: уск анагӡаразы агәаҳәара умазар.
АААК аделегациа Иорданиа иҟоу Урыстәыла ацҳаражәҳәарҭа анапхгара ирԥылеит
Мусса Егзакь Иорданиатәи аполитикатә, ауаажәларратә усзуҩцәа дырԥылеит
Мусса Егзакьи Амман иҟоу аспорттә клуб анапхгаҩи русеицура иалацәажәеит
АААК аделегациа Иорданиа раҭаара ахыркәшамҭаз Абаза жәла аҭаацәарақәа ирԥылеит
Арамеи бызшәала аҩыра зну ажәытәӡатәи ахаҳәҟьаԥс рыԥшааит Аԥсны
© Аркади Џьапуа иархив аҟынтә
Ахҭысқәа
Очамчыра ақалақь аҟны имҩаԥысуаз археологиатә жрақәа раан иԥшаан арамеи бызшәала аҩыра зну ижәытәӡатәиу ахаҳәҟьаԥс.
Очамчыреи Тҟәарчали араионқәа рҿы аԥснытәи, урыстәылатәи археологцәа имҩаԥыргоз аекспедициаҿы иԥшаан арамеи бызшәа зну ажәытәӡатәи ахаҳәҟьаԥс. Ахаҳәҟьаԥс ахьыԥшааз археологиатә жрақәа мҩаԥысуан Очамчыра ақалақь аҵкараҿы иҟоу ажәытәӡатәи иланхарҭа Гиуенос (ҳаамҭазтәи Аԥсны аҵакыраҿы иҟоу ижәытәӡатәиу ақалақь, абырзенцәа рполис акәын — аред.) иахьаҵанакуа. Аҵарауаа ргәаанагарала, иԥшааз аплинфа (иҟьаҟьоу, иҟьаԥсу, иблу ақьырмыт — аред.) ахәҭа — инықәырԥшны иуҳәозар, VI-тәи ашәышықәсахь иаҵанакуеит.
Џьантыхәтәи археологиатә експедициа ажрақәа
Џьантыхәтәи археологиатә експедициа ажрақәа, 2017 шықәса
© old.archaeolog.ru
© xterraspace.blogspot.com
© Александр Скаков иархив аҟынтә
Аԥснытәи аҳәынҭқарратә музеи адиректор Аркади Џьапуа иажәақәа рыла, археологиатә артефакт аҭҵаарақәа иахьагьы имҩаԥысуеит.
Акерамикеи аџьаз иалху аԥҳәыс лхәамци, 2012 шықәсазтәи ажрақәа
© kavkazoved.info
Асвастика асахьа зну ақьабзтә хаҳә, 2012 шықәсазтәи ажрақәа
Иара иазгәеиҭеит, аԥснытәи урыстәылатәи археологцәа Аԥсны мрагыларатәи ахәҭаҿы аԥшаарақәа ишрылагаз ҳазҭоу ашықәс ԥхынгәымзазы, 35 шықәса раахыс раԥхьаӡа акәны: уаанӡатәи аекспедициа мҩаԥысуан араҟа асовет аамҭазы.
«Иҟалап, аплинфа ара игылаз аныхабаа аԥҽыхақәа ирыхәҭакзар, урҭ ҭҵаан 1980-тәи ашықәсқәа рзы Сергеи Шамба напхгара зиҭоз аекспедициа аан. Аспециалистцәа ишышьақәдырӷәӷәаз ала, ахаҳәҟьаԥс арамеи бызшәала аҩыра ануп. Ианугьы — арамеи ҩыраҿы раԥхьатәи анбанқәа быжьба роуп. Ари иуникалтәу ԥшаахуп Мраҭашәаратәи Кавказ азы. Аҩыра цәыргахоит Аԥсны Аҳәынҭқарратә музеи аекспозициаҿы», — ҳәа еиҭеиҳәеит Џьапуа.
Аекспедициа хацыркын Џьантыхә ашьхаҿы (Тҟәарчал араион иатәу ашьха — аред.) , нас уаантәи Гиуенос ахьыҟаз аҭыԥахь иааскьеит, иара уброуп аҩыра зныз ахаҳәҟьаԥс ахьыԥшаазгьы.
Аҭыӷь асахьа змоу ахьтәы хьнырҳала, V-IV ашә. ҳера ҟалаанӡа, 2012 шықәсазтәи ажрақәа
Аџьоуҳар зну абҩатә еимхуц, 2012 шықәсазтәи ажрақәа
Ажәытәӡатәи ақалақь Гиуенос акәзар, Џьапуа иажәақәа рыла, уаҟа ажрақәа ирыцҵахоит, археологиатә ԥшаарақәа уаҟа акыршықәса имҩаԥыслоит.
Александр Македонски иԥара ҿырпы иеиԥшны ахьы иалху амонета, II ашә. ҳера ҟалаанӡа
Аҵыс асахьа змоу аџьазтә хьнырҳала, V-IV ашә. ҳера ҟалаанӡа
Абаза жәлар ижәытәӡоу руахәама ахыжәжәарақәа ԥшаауп Шәача азааигәара
Кәабахьиа: Аԥсны иуԥылоит ауаҩытәыҩсатә цивилизациа апериодқәа зегьы ирхаану абаҟақәа
Ахҭысқәа
Аԥсны аҽаланархәит Италиа имҩаԥысуа зхыԥша дуу Жәларбжьаратәи апырпыл афестиваль, ҳтәыла астенд аҿы ицәырган итрадициатәу аԥсуа џьыка.
Аԥсуа џьыка цәыргақәҵан есышықәстәи Жәларбжьаратәи апырпыл афестиваль аҟны, АААК Иреиҳаӡоу ахеилак ахантәаҩы иаппарат анапхгаҩы Кан Ҭаниа излаиҳәаз ала, аусмҩаԥгатә мҩаԥысуан италиатәи ақалақь Диаманте. Ари зхыԥша дуу афестиваль аҟны Аԥсны алахәхара алшахет Италиеи Евроеидгылеи рыҟны иҟоу Аԥсны Аҳәынҭқарра адипломатиатә хаҭарнакреи, «Европа-Аԥсны» захьӡу Ассоциациеи, Адунеизегьтәи аԥсуа-абаза конгресс аусзуҩцәеи раԥшьгарала.
«Ас еиԥш иҟоу афестивальқәа рылахәхара даараӡа акраҵанакуеит, - иҳәоит АААК ИА анантәаҩы аппарат анапхгаҩы. – Аԥсны ахьыԥшымра атәылақәа зегьы иашазхарымҵац азгәаҭаны, ари еиԥш иҟоу аформатқәа ҳҭахуп, Аԥсны ахьӡ, аӡбахә ауаа рацәа рҟынӡа анагаразы».
Ари алшара Ҭаниа дахәаԥшуеит ибзиоу перспективак аҳасабла: афестиваль мҩаԥысуеижьҭеи 27 шықәса ҵуеит, есышықәса уи иаҭаауеит 150 000-ҩык иреиҵымкәа ауааԥсыра.
© Ирина Шониԥҳа
«Италиа иҟоу Аԥсны адипломатиатә хаҭарнакра ианакәзаалак иашьҭоуп, иагьырԥшаауеит Аԥсны аӡыргаразы еиуеиԥшым амҩақәа. Уажәшьҭа, Адунеизегьтәи аԥсуа-абаза конгрессгьы аԥсуа уаажәларратә дипломатиа аҽаналанархә, ҳқультуреи, ҳҵасқәеи, ҳҭоурыхи рӡыргараҿы иҿыцу алшарақәа аатуеит», - ҳәа инацҵаны иазгәеиҭеит Кан Ҭаниа.
Иара иажәақәа рыла, АААК ахаҭарнакцәа ари аус аҿы изызкыз – афестиваль аҟны ицәыргақәҵахо аалыҵ аԥшаареи, иара убасгьы астенд аусура ахылаԥшра аҭареи ракәын. Кан Ҭаниа ихаҿрала иаарԥшыз Аконгресс ауп аԥсуа стенд еиҿызкаазгьы, ицәыргақәҵаз аалыҵ акәзар – уи ҟарҵеит анаплакыҩцәа Асҭамыр Кәартааи, Гәында Хьиуитт-Кәартааи.
«Астенд ауаа рацәа аҭааит, урҭ даараӡа аџьыка ргәаԥхоит. Уи адагьы, иацы ахәылбыҽха Диаманте ихадоу ашҭаҟны имҩаԥысит аԥсуа џьыка агьамабара. Аҭыԥантәи ашеф-поварцәа аԥсуа џьыка агьама ахә ҳаракны иршьеит», - ҳәа еиҭеиҳәоит АААК Иреиҳаӡоу ахеилак ахантәаҩы иаппарат анапхгаҩы Кан Ҭаниа.
Апырпыл иазку Жәларбжьаратәи афестиваль анхыркәшахалак, уи алахәцәа зегьы ирыҭахоит агәаларшәагатә ҳамҭақәа. Афестиваль мҩаԥысуеит цәыббра 15 рҟынӡа.
Археолог Еџье Ҭраԥшьԥҳа аԥснытәи лыԥшаамҭақәеи жәларбжьаратәи лконгрессқәеи
© Еџье Ҭраԥшь лархив аҟынтә
Адиаспора
11 шықәса ҵуеит Ҭырқәтәыла ииз аԥсуа ҭыԥҳа, археолог Еџье Ҭраԥшьԥҳа лҭоурыхтә ԥсадгьыл ахь нхара ҳәа дааижьҭеи. Лқыҭа гәакьаҿы имҩаԥылгоит археологиатә ԥшаарақәа, иара убасгьы ацхыраара ду ҟалҵоит аԥсуа ҵарауаа жәларбжьаратәи аконгрессқәа рҿы рҿахәы рҳәартә иҟаларц.
Археолог Гиуль Еџье Ҭраԥшьԥҳа – Ҭырқәтәылатәи аԥсуа, иахьазы дынхоит лҭоурыхтә ԥсадгьыл аҿы, лзанааҭ ала аус луеит. Раԥхьаӡа акәны Аԥсныҟа дааит жәеиза шықәса раԥхьа – усҟантәи аамҭазы Анкаратәи ауниверситет аклассикатә археологиа афакультет аушьҭымҭа Аҟәаҟа дааит аԥсуа ҵарауаа илзынарышьҭыз ааԥхьарала.
Археологиатә жрақәа Анхәа ақыҭан, 2013 шықәса
Лабдуцәа рыдгьыл – Еџье лыԥсадгьыл
Еџье лхылҵшьҭра атәы уҳәозар, лҭаацәара – XIX-тәи ашәышықәсазы Аԥснынтә Ҭырқәтәылаҟа мчыла иахгаз аԥсуаа ирхылҵшьҭроуп.
«Сара сҭаацәара Анталиаҟа ишьҭын (Азиа Маҷ даҿакала Анталиа ҳәа иашьҭоуп, иахьазы Анталиа ҳәа лассы-лассы иазырҳәоит Ҭырқәтәыла азиатәи ахәҭақәа – аред.), — еиҭлҳәоит Еџье. — Саб иҭаацәара ақалақь Синоп инанагеит. Ахҵәара ҟалаанӡа Аԥсны инхон Анхәа ақыҭан. Сан лҭаацәара нхара ҳәа инеит ҭырқәтәылатәи ақалақь Билеџьиқ. Иахыргаанӡа инхон Ҵабал, дара рқыҭа иахьӡын Абжьаҟәа».
Еџье лхаҭа диит, дагьааӡеит Анкара ақалақь, еиҳаракгьы лааӡара ланду лнапы ианын, уи лоуп аԥсуа культуреи ақьабзқәеи ртәы аӡӷаб хәыҷы илзеиҭазҳәоз.
2008 шықәсазы Анкара иаҭаауеит аԥсуа ҵарауаа ргәыԥ.
«Азҿлымҳара ду аадырԥшит археологиа снапы алакуп ҳәа анраҳа, аусуразы Аԥсныҟа саарыԥхьо иалагеит, — илгәалашәоит Еџье. — Раԥхьаӡа ааԥхьара сиҭеит аҭоурыхҭҵааҩ Гәырам Гәынба».
Уи аиԥылара Еџье лгәы азнарҳауеит, насгьы лҭоурыхтә ԥсадгьыл абаразы илызцәырҵыз алшара лхы иархәаны Аԥсныҟа даарц лыӡбоит. Абас ахьылыӡбаз зыбзоуроу акоуп иара убасгьы Еџье лан – Лиман Чокәуа Ҭырқәтәыла иҟоу аԥсуа диаспораҟны еснагь активла зхы аазырԥшуаз дахьыруаӡәку. Имашәырымхеит насгьы, Еџье раԥхьаӡа акәны Аԥсны данаа раԥхьатәи аԥсуа профессионалтә археолог Михаил Ҭраԥшь диижьҭеи 90-шықәса аҵра азгәаҭара амшқәа иахьрықәшәаз. Еџье лхаҭа абарҭ ахҭысқәа «дыргақәак» реиԥш дрыхәаԥшуеит, лыԥсадгьыл аҭаара анахысгьы, араҟа нхара ҳәа аангыларагьы иаԥсоуп ҳәа лыҵазҳәаз.
Ҭырқәтәылантә иааз «аизумруд хәыҷы»
Еџье раԥхьаӡа акәны Аԥсны дааны даныҟазтәи аамҭа – жәамш Афон Ҿыц дынхон. Уи ашьҭахь акыраамҭа ажурналист Инна Ҳаџьымԥҳа лыҩны дыҟан, лҭаацәара дахәҭакны дылбон.
Убас дара агьеибадырит, ҟазшьалагьы еинаалеит, нас Инна Ҳаџьымԥҳа даалаганы аҭыԥҳа қәыԥш лыҩныҟа дылгеит, ҭаацәаракны инхо иалагеит.
«Акцентда дцәажәоит»
Еџье ахықәкынагӡара иацәымаашьо шлакәыз иаразнак иубарҭахеит. Аԥсны данаа, раԥхьа инаргыланы аԥсшәа лҵеит, уи шықәсык аҟара аамҭа агеит. Рҵаҩык лаҳасабала аҭыԥҳа аԥсшәа ллырҵон Нонна Ҭхәазԥҳа, аха араҟа иазгәаҭатәуп Еџье дахьынхоз аҭаацәараҿгьы есыҽны аԥсышәала мацара ишцәажәоз.
«Сара ус ласҳәеит: аԥхьа аурысшәа бҵар, нас аԥсшәа бызҵараны быҟаӡам, – ҳәа лгәалалыршәоит Инна Ҳаџьымԥҳа, – лара ус иагьыҟалҵеит: ахәыҷқәа ашәҟәы кны иштәало еиԥш днатәон, даара ирацәаны лҽазыҟалҵон, убас аханатә аԥсшәа лҵеит, акцентдагьы дцәажәоит».
«Инарҵауланы аҭҵаара»: лџьынџьдгьыл аҟны ажрақәа рымҩаԥгара
2013 шықәсазы Еџье Ҭраԥшьԥҳа напхгара алҭон лабдуцәа ахьахыз лџьынџьдгьыл – Анхәа ақыҭан имҩаԥысуаз археологиатә експедициа, уи аԥхьа араҟа зымҽхак ҭбаау археологиатә жрақәа мҩаԥырымгацызт. Уаҟа лара илыԥшааит зқьи хәышә шықәса зхыҵуа ажәытәӡатәи анышәынҭрақәа хԥа.
«Анышәынҭрақәа руакы даара ибзианы еиқәхеит. Уаҟа сара исыԥшааит аԥсақәа ҩба, аҳәа, агәлаҵақәа ҩба (аиха иалху аибаркыга, ма аҿарԥага арԥшӡагак аҳасабала иныҟәыргоз – аред.). ҳара излаҳаԥхьаӡо ала, урҭ зегьы аҭыԥантәи аматериал иалхуп. Насгьы ҳара ҳаззааиз убри ауп, абарҭ анышәынҭрақәа рҿы иаҳаԥшааз аматериалқәа зегьы Ҵабалтәи акультура даараӡа иазааигәоуп (Ҵабал аҵакырадгьыл аҿы иуԥыло антикахьшәантәи, ма заатәи абжьарашәышықәсазтәи археологиатә культура - аред.). Абарҭқәа зегьы инарҵауланы иҭҵаатәуп, избан акәзар еилкаауп, анышәынҭрақәа ыҟазар, ус анакәха ихарамкәа ауаа рынхарҭақәагьы шыҟоу», — иазгәалҭоит археолог.
Анхәа ақыҭан имҩаԥысуаз ажрақәа рҟны археолог ԥшьышықәса аус луит. Уа иԥшааз хәы змоу аматериал ахәҭак уажәы Д. Гәлиа ихьӡ зху Аԥсуаҭҵааратә институт аҿы иҟоуп, аиха иалху аԥшаахқәа зегьы Аԥсны аҳәынҭқарратә музеи аҿы ишьҭоуп.
Уажәазы Еџье ажрақәа лнапы рылакым, избан акәзар амагистратура дахысуеит, Анкара иҟоу ауниверситет Гази аҟны. Иазлырхио аусумҭа Аԥсныи Амшын Еиқәа аҿықәи археологиа иазкуп.
Адунеижәларбжьарахь «ацҳа» ахҵара
Еџье Аԥсуаҭҵааратә институт археологиа аҟәша аусзуҩыс дшыҟац даанхоит, аус луеит иара убас Гәдоуҭа иҟоу Аԥсны Аџьынџьтәылатә еибашьра аҳәынҭқарратә музеи аҟны.
Лыҭҵаарадырратә статиақәа зегьы аԥсышәала илыҩуеит. Еџье лыҭырқәшәагьы даара ихәарҭахеит Аԥсны: хышықәса инарзынаԥшуа Аԥснытәи аҳәынҭқарратә университет Жәларбжьаратәи аизыҟазаашьақәа ркафедраҿы аус луанаҵы, астудентцәа аҭырқәшәа длырҵон.
Еџье Ҭраԥшь Ҭырқәтәыла диины, иахьлызҳаз, аҭырқәшәа бзиаӡаны иахьылдыруа, иара убри аамҭазы аҭҵаарадырра лнапы ахьалаку, аԥсшәеи аурысшәеи ахьылҵаз – хәы змаӡам ҳамҭоуп, алшара ҟанаҵоит аԥсуа ҵарауаа адунеижәларбжьаратәи археологцәа реилазаарахь «цҳак» аҳасабала дырзыҟаларц азы. Еџье лыбзоурала аԥсуа ҵарауаа русумҭақәа ибзиаӡаны аҭырқәшәахь еиҭаганы археологиа иазку жәларбжьаратәи аконгрессқәа рҟны ицәырган: Ҭырқәтәылатәи ақалақьқәа Измир (2010 ш.), Маниса (2011 ш.) рҟны, иара убас Азербаиџьан, ақалақь Агсу (2012 ш.).
«Еџье аԥсышәала данцәажәо дыԥхашьаԥҳаҵоит, дҭынчуп. Аҭыркәшәахь даниасуа зынӡа даҽакуп, – ҳәа иџьалшьоит Инна Ҳаџьымԥҳа. – Даара аемоциа ӷәӷәа аҵаны, иҿацаӡа иҟоуп лбызшәа».
Ажурналист иазгәалҭоит, Еџьа Ҭраԥшьԥҳа ҭырқәшәала аԥсуа ҭоурыхҭҵааҩцәа ражәахәқәа данрыԥхьоз, аҭырқәа ҵарауаа «убас анырра ӷәӷәа рнаҭеит, атема ахаҭеи аԥснытәи рколлегацәа – археологцәеи даара ирызҿлымҳахартә аҟынӡа».
Еџье Ҭраԥшь Аԥсны Аҳәынҭқарратә музеи аҿаԥхьа игылоу Ешыратәи адольмен авара, Аҟәа
Еџье Ҭраԥшь – аԥсуа археолог
Аԥсышәала данцәажәо аҽынкылара лымоуп ҳәа иҟаҵаз азгәаҭара узаҿагылом. Еџье иааигәаны дыздыруа аӡәырҩы ирҳәоит, лхымҩаԥгашьеи, лдунеидкылашьеи рыла итрадициатәу аԥсыуа ҭыԥҳаны дшыҟоу, аха иара убри аан ҳаамҭагьы дақәшәоит зегь рыла. Иахьатәи амаҭәеи арԥшӡагақәеи ныҟәылгоит, адәахьала, аха ҩнуҵҟала – зегь рыла аԥсуара ныҟәылгоит, иҵасу-иҵасым лдыруеит, зегьы рзы ишәхьоу, иҭышәынтәалоу лхатә гәаанагара лымоуп, ахаҵа илогика ҳәа ззуҳәаша азнеишьала аусқәа лыӡбоит.
Еџье ԥхьаҟатәи лыгәҭакқәа реиҳарак зызку аҭҵаарадырроуп. Лгәы иҵхоит Аԥсны археологиа ахырхарҭа аҿиара, жәеиза шықәса раԥхьа илырҳаз лыԥсадгьыл гәакьа амадара ацәымӡра.
Еџье уанлацәажәо, мамзаргьы егьырҭ рҟынтә лыӡбахә ануаҳауа, ҿыӷәӷәала иуҳәар улшоит: аҵарауаҩ қәыԥш Еџье Ҭраԥшьԥҳа лаԥхьаҟа усура дахьаанхалакгьы, Аԥсноума, Ҭырқәтәылоума – дахьыҟазаалакгьы даԥсыуа археологны даанхоит, лыҭҵаара амҩақәа зегьы лабдуцәа злыҵыз лҭоурыхтә ԥсадгьыл ахь ихазаауеит.
Аныҳәа Аиааиреи Ахьыԥшымреи рымш
Аԥсны иазгәарҭеит Аиааиреи Ахьыԥшымреи рымш 26 шықәса ахыҵра
Ахҭысқәа
Иҳараку аҳамаҭа – «Агәымшәаразы» амедал знашьоу Аԥсны жәлар рџьынџьтәылатә еибашьра аветеран Сосо Ҭыжәба есышықәса даҭаауеит Арӡынба иқыҭа гәакьаҿы игылоу Аԥсны Раԥхьатәи ахада ибаҟа, Владислав Григори-иԥа дигәалаиршәарц.
«Ҿырԥшыс дҳаман. Ажәлар зегьы драԥхьагылаҩын, зҵаарада идҵақәа зегьы наҳагӡон. Иара иҟәышреи ихәыцра ҵаулареи рыбзоуралоуп аиааирагьы шаҳгаз», – иҳәоит аветеран.
Уи аҽны абаҟа иаҭааз Аҟәа инхо Арлан Занҭариа, Раԥхьатәи ахада дигәаларшәо, иазгәеиҭеит Аԥсны жәлар рԥыза илаз агәымшәареи ахьамҵреи.
«Ихьыԥшым аҳәынҭқарра ахьҳамоу еиҳаракгьы иара иоуп (Владислав Арӡынба – аред.) изыбзоуроу, иахьа ҳаԥсадгьыл аҿы ҳанхартә-ҳанҵыртә, ҳԥеиԥш ҳаргылартә алшара ҳамоуп», – иҳәеит Занҭариа.
Ахьӡ-Аԥша Амемориал аҟны ашәҭқәа рышьҭаҵара ашьҭахь, араҟа аруаа риасра мҩаԥысит, анаҩс иеизаз рҿаԥхьа дықәгылеит Аԥсны ахада Рауль Ҳаџьымба. Иара иазгәеиҭеит, 1992-1993 шықәсқәа рзтәи Аԥсны жәлар рџьынџьтәылатә еибашьра еилгеижьҭеи имҩасуа шықәсыцыԥхьаӡа иазнарҳауеит ҳәа амилаҭ рҳәынҭқарра ахақәиҭразы рықәԥара аҵакы, уи ақәԥара иахьакәым, иацакәым ианалага, шәышықәсалатәи аҭоурых амоуп.
«Ҳтәыла ауааԥсыра зегьы, аҳәаанырцә ааигәа-хара ибзианы иаҳзыҟоу ҳҩызцәеи азеиӷьшьарақәа рыдыскылоит. Иԥшьоу Аиааира зхы ақәызҵаз ргәалашәара наунагӡа иҿымцәааит! Ҳаԥсадгьыл ахақәиҭразы иҭахаз афырхацәа гәымшәақәа зааӡаз анацәеи абацәеи среихырхәоит. Аиааира амш шәадныҳәалазааит, ҳауаажәлар!» – иҳәеит Ҳаџьымба.
Аныҳәа иацҵан уажәшьҭа итрадициатәхаз акциа «Ԥсра зқәым архәҭа» ала, аныҟәара хацыркын Фазиль Искандер ихьӡ зху Аурыс драматә театр аҿаԥхьа. Раԥхьаӡа акәны ари акциа Аԥсны имҩаԥысит 2016 шықәсазы. Уажәшьҭа уи ҭагалан Аԥсны ақалақьқәа зегьы рҿы имҩаԥысуеит, ҽнак иақәмыршәакәа. Иаҳҳәап, сынтәа Гагра ари акциа амҩаԥгара азгәаҭоуп жьҭаара 6 рзы – ақалақь ахақәиҭтәра амш иақәыршәаны, Афон Ҿыц имҩаԥысит цәыббра 29 рзы. Агәаларшәаратә ныҟәара иалахәу рхыԥхьаӡара есышықәса иацлоит.
«Ус бзиоуп. Аҵеицәа рфотосахьақәа анубо… угәалашәараҿы рыԥсы ҭалоит урҭ зегьы рхы-рҿқәа. Абар урҭ рхәыҷқәагьы ирызҳахьеит шьҭа. Аха аибашьра ахәрақәа макьана имӷьаӡацт», – ҳәа лцәаныррақәа ҳацеиҩылшеит Аҟәа инхо Мариам Барцыц, лара уажәшьҭа ахынтә раан ари акциа далахәуп.
Аиааира амш азгәаҭара аламҭалаз, цәыббра 29 рзы аԥсуа-аурыс ҳәааҿы ихацыркын даҽа ныҟәаракгьы – «Афырхацәа рымҩала» ҳәа хьӡыс измоу, уигьы шьҭа есышықәса имҩаԥысуеит. Раԥхьаӡа акәны 2007 шықәсазы имҩаԥган. Аныҟәара иалахәу аҿарацәа «асолдаҭцәа рымҩа» ианысуеит, аидысларақәа ахьцоз аҭыԥқәа рҿы иааҭгылауа. Убас, Гагра ианнеилак, ақалақь ахақәиҭтәра шымҩаԥысуаз ргәаладыршәоит, Гәдоуҭа – атыл аҵак ду шамаз атәы рҳәоит.
Сынтәа ари аныҟәара иалахәын 170-ҩык ауаа. Уахыки ҽнаки рыла 120 километр ианысны, рныҟәара хдыркәшеит Аҟәа, Ахьӡ-Аԥша абаҳчаҿы. Акциа аиҿкааҩцәа ируаӡәку Нар Ҭаниа иазгәеиҭеит, амҩа ахы инаркны аҵыхәанӡа ишанысыз алахәцәа зегьы.
«Раԥхьаӡа иргыланы, ари – аҿар рабиԥара ҳҭоурых ҿыц иагәылазырԥшуа акциоуп. Аныҟәара иалахәыз аӡәырҩы рықәра 20 шықәса иреиҳаӡам. Аԥсны жәлар рџьынџьтәылатә еибашьраҿы иҭахаз афырхацәа рбаҟақәа рҿы ҳнеины ашәҭқәа шьҭахҵон, абаҟақәа қалақьцыԥхьаӡа, иара убас ҳамҩа злацо қыҭацыԥхьаӡа игылоуп. Ҳныҟәо ҳахьнеиуаз аибашьратә хҭысқәа ҳгәалаҳаршәон, ҳабацәеи, ҳанацәеи, ҳашьцәа еиҳабацәеи рҟынтә иҳаҳаз ажәабжьқәа еиҭаҳҳәон. Ииашаҵәҟьаны иҭоурыхтәу амҩала ҳааиуан. Сара агәра ганы сыҟоуп, абас еиԥш аусмҩаԥгатәқәа зеиӷьыҟам ала ҿыц еиҵагыло абиԥара рыԥсадгьыл агәыблыра днаркуеит ҳәа», – иҳәеит Ҭаниа.
Владислав Арӡынба ихьӡ зху Аибашьратә хьӡи-ԥшеи рмузеи аҟны ари аҽны имҩаԥысит аибашьратә телеоператор Витали Қьецба ифотоцәыргақәҵа «Аибашьра аныҩбжьы». Автор ицәыригеит Аԥсны Аџьынџьтәылатә еибашьраан иҭихыз иусумҭақәа. Қьецба ибзоурала Аԥсны иаиуит иуникалтәу афото-видео архив. Аекспозициа еиднакылоит 80 фотосахьа инареиҳаны.
«Аибашьра зегьы рзы ихьанҭан: еибашьуаз рзгьы, ажурналистика аганахьала аус зуаз рзгьы. Сколлегацәа аӡәырҩы ҭахеит. Сара аибашьцәа срыцын. Схаҭа сеибашьуамызт, абџьар скымызт. Бџьарс исымаз сфото-видеоаппаратура акәын. Иахьынӡасылшоз избоз зегь ҭысхуан», – иҳәеит аибашьратә корреспондент.
Аныҳәамш хыркәшан аԥсуа естрадатә шәаҳәаҩцәа злахәыз аконцерт ала, анаҩс аныҳәатә салиут ҟаҵан.
Аспорт АААК
Акультуратә-спорттә фестиваль «Абаза» раԥхьаӡа акәны Аԥсны иаатуеит жьҭаара 16 рзы
Адунеизегьтәи аԥсуа-абаза конгресс раԥхьаӡа акәны Аԥсны имҩаԥнагоит акультуратә-спорттә фестиваль «Абаза».
Адунеизегьтәи аԥсуа-абаза конгресс ихацнаркыз акультуратә-спорттә фестиваль «Абаза» раԥхьаӡа акәны Аԥсны иаатуеит жьҭаара 16 рзы, иагьымҩаԥыслоит ҩымш. Афестиваль девизс иамоуп «Акзаара – акультуреи аспорти рыла».
АААК инаваргыланы афестиваль аиҿкааҩыс иҟоуп Аԥсуа-абаза милаҭ рыҿиара ацхырааразы жәларбжьаратәи аилазаара «Алашара». Афестиваль «Абаза» мҩаԥысуеит Аԥсны акультуреи аҭоурыхтә-культуратә ҭынха ахьчареи рминистрреи, Абаҩрҵәыреи аспорти рзы Аԥсны аҳәынҭқарратә еилаки рыцхыраарала, иара убас Аԥсны аҳәынҭқарратә музеи.
Аконгресс иатәу Аҳәса рхеилакқәа рнапхгаҩы Гета Арӡынԥҳа, иҟалараны иҟоу ахҭыс ахҳәаа азуа иазгәалҭеит, Аԥсны абри еиԥш акультуратә-спорттә фестиваль амҩаԥгара ргәазырԥхаз импульсны иҟалеит ҳәа ИАЕ «Алашара» қәҿиарала Ҟарачы-Черқьестәыла имҩаԥнаго аусура аԥышәа: абар уажәшьҭа фышықәса инарзынаԥшуа ассоциациа абри аҩыза афестиваль Черқьесск имҩаԥнагоит, уи алаҵәара ду амоуп аԥсуа-абаза диаспора рыбжьара.
«Убас еиԥш ахшыҩҵак ҳазааит – Мусса Егзакь зхыҵхырҭаҿы дгылоу хәы змаӡам абри аус ду алҵшәақәа аԥсуаа идырбатәуп ҳәа. Уи аус – ҽадцаларала, уацәхьамҵӡакәа абаза культура аиҭарҿиароуп. Мусса Ҳабал-иԥа акыршықәса раахыс ҳаспортсменцәагьы афинанстә цхыраара риҭоит, хаҭала иаҳҳәозар – ақәԥаҩцәа. Абарҭқәа зегьы анеицыла, афестиваль «Абаза» Аԥсны амҩаԥгарахьы икылсит», – лҳәеит Гета Арӡынԥҳа.
Лара иазгәалҭеит, акультуратә-спорттә усмҩаԥгатә хықәкы хадақәас ишамоу – агәаҳәара змоу зегьы Абазашҭа аҭоурых дырдырра, уи амилаҭтә традициақәеи, иахьатәи акультуратә, арҿиаратә ԥсҭазаашьеи зеиԥшроу дырбара, абаза ҿарацәа рабиԥара рмилаҭтә хдырра ӷәӷәаӡа ашьақәгылараҿы ацхыраара рыҭара.
Гета Арӡынԥҳа иацылҵеит, иахьатәи аҿар еиҳарак изааӡо «Аинтернет аҟынтә ироуа аинформациаоуп ҳәа, уа иуԥыло хкырацәалатәи асубкультурақәа аԥсуааи абазақәеи рмилаҭтә-культуратә дунеихәаԥшышьа зынӡагьы иашьашәалом».
«Убри анырра иахҟьаны иахьа аԥсуа уаажәларра акыр иацәыхарахеит уаанӡа аҳра зуаз абаза жәлар даракәыцла ракзаара аидеиа. Ҳара даара иаҳҭахуп, ҳажәлар раӡәкра аҿар гәыла-ԥсыла ирнырырц, акыраамҭа злакҭа уҭамԥшыц уашьа гәакьа данубо иузцәырҵуа агәырӷьара аҩыза рызцәырҵырц, иатәнатәырц. Аԥсуааи абазақәеи ҳбызшәаҿы иҟоуп убри аазырԥшуа ажәагьы – аибабара. Уи иаанагоит аиԥылара, гәаартыла аицәажәара, нас уи иацу агәырӷьара аиҩшара. Ҳашьцәа ҳзаауеит, дареи ҳареи ҳаибабарц. Аныҳәа рыманы иаҳзаауеит: рашәақәа, рыкәашарақәа азырхианы, рчысгьы рнапы иқәыргыланы. Абри аҩыза афестиваль хымԥада ҳаамҭазтәи акультуратә ԥсҭазаара иахәҭакзароуп», – ҳәа лыԥхьаӡоит Арӡынԥҳа.
Афестиваль иаҭаараны иҟоуп аспортсменцәа Адыгатәылантә, Ҟарачы-Черқьесиантә, Ҟабарда-Балкариантә, Нхыҵ Уаԥстәылантә, Ингәыштәылантә, Чечентәылантә, Даӷьсҭанынтә, иара убас ақалақьқәа Калинингради Шәачеи рҟынтә.
Акультуратә-спорттә фестиваль «Абаза» аатуеит Гәдоуҭа, жьҭаара 16 рзы Адунеизегьтәи аԥсуа-абаза конгресс Иреиҳаӡоу ахеилак ахантәаҩы Мусса Егзакь ихраҿа агаразы Зхы иақәиҭу аиқәԥаразы атурнир ала. Атурнир ҩымш имҩаԥыслоит. Жьҭаара 18 рзы афестиваль Аҟәаҟа ииасуеит, иагьацҵахоит Аԥсуа драматә театр аҿаԥхьа Амҳаџьырцәа рыԥшаҳәаҿы акультуратә программала. Аҟәа аныҳәа хацыркхоит асааҭ 13:00 рзы, аахәлаанӡагьы имҩаԥыслоит.
Акультуратә-спорттә фестиваль «Абаза» асценари
Аспорт АААК Акультура Афестиваль "Абаза"
Раԥхьатәи Сҭамԥыл иаатит: Ҭырқәтәыла иаԥҵахоит АААК аҭыԥантәи аҟәша ахеилакқәа
© venividi.ru
Адиаспора
Ҭырқәтәыла араионқәеи ақалақьқәеи рҿы иаартхоит АААК аҭыԥантәи аҟәша ахеилакқәа
Адунеизегьтәи аԥсуа-абаза конгресс аҭыԥантәи аҟәша ахеилакқәа аԥҵахоит Ҭырқәтәылатәи Ареспубликаҿы ҳәа адырра ҟаиҵеит жьҭаара 5 рзы усуратә ныҟәарала Ҭырқәтәыла иаҭааз Аконгресс ауснагӡаратә маӡаныҟәгаҩ Инар Гыцба.
АААК ауснагӡаратә маӡаныҟәгаҩ еиҭеиҳәеит, аҭаара раԥхьатәи амш азыҵәҟьа Ҭырқәтәыла иҟоу Аԥсуа культуратә центрқәа рфедерациа (Аԥсуафед) анапхгареи иареи шеиԥылаз, иагьшырыӡбаз АААК аҭыԥантәи аҟәша Ахеилак Сҭамԥыл иаԥҵазарц. Уи азы иаҭаху ашәҟәқәа зегьы лассы еиқәыршәахоит ҳәа ациҵеит Гыцба.
АААК аҭыԥантәи аҟәша Ахеилак аатит Сҭамԥыл
Иара иазгәеиҭеит иара убас, аиԥылараҿы Аконгресс ахь алахәцәа ҿыцқәа рыдкылара иадҳәалоу азҵаарақәа ишрылацәажәаз. Насгьы аиԥылара иалахәыз ауаа иара уа ишыҟаз Аконгресс иалалеит.
«Зегь раԥхьа Аконгресс алаларазы арзаҳал хаирҭәааит Ҭырқәтәыла иҟоу Аԥсуафед ахада Аҭанур Аҟәысба. Арзаҳалқәа хадырҭәааит иара убас Аԥсуа культуратә хеидкылақәа рфедерациа анапхгара алахәцәагьы, сҭамԥылтәи аԥсуа культуратә хеидкылагьы уахь иналаҵаны», – иҳәеит Инар Гыцба.
АААК аҭыԥантәи аҟәша ахеилакқәа Ҭырқәтәыла раартра ахҳәаа азуа, Аԥсуафед ахада Аҭанур Аҟәысба иазгәеиҭеит, Аконгресс – адунеи иаакәыршаны иҟоу ҳауаажәлар зегьы – аԥсуаа, ашәуаа, ашьхарыуаа – еидызкыло хыбра дууп ҳәа ишахәаԥшуа.
«Убри азыҳәан, аратәи ахаҭарнакрақәа, аратәи аусбарҭақәа, ҳдернеқьқәа ҳара ишаҳтәу еиԥш, убасҵәҟьа Адунеизегьтәи аԥсуа-абаза конгрессгьы иатәуп ҳәа иҳаԥхьаӡоит. Убарҭ еидгыланы аус рур, ҳауаажәлар реидкыларазы, реимадара арҭбааразы – аусқәа иаҳа иманшәалахоит. Аԥсуа культуратә хеидкылақәа рфедерациа рӷәӷәауа ҳҿынаҳхар, нас уи ӷәӷәахацыԥхьаӡа Аконгрессгьы еиҳа амч аиуеит ҳәа агәаанагара ҳамоуп. Рыҩбагьы ара еизҳауеит, насгьы русурақәа иаҳа иманшәалахоит», – ҳәа иԥхьаӡоит Аҟәысба.
Аԥсуафед ахада иазгәеиҭеит, напхгара зиҭо Афедерациеи Ҭырқәтәыла иҟоу АААК аусзуҩцәеи аусеицура рацәаны ишрыбжьоу.
«Адиаспора иқәынхо зегьы рҿы ҳнаӡароуп, рхәыцшьа, рмилаҭтә хдырра ахьынӡаҟоу еилаҳкаароуп. Нас убри иҳауз зегьы анализ азуны, ҭҵаарадыррала ҳазнеироуп. Ҭырқәтәыла иҟоу АААК аофис дууп, убри аусзуҩцәеи ҳареи ҳаицны иҟаҵатәу аусқәа рхиатәуп. Убасҟан иаҳа лассы ҳалгозшәа агәаанагара сымоуп. Ҳауаажәлар атәыла зегьы иалаԥсаны инхоит. Ҳара ҳахьынаӡақәаз ҳнаӡеит акәымзар, ҳахьзымнаӡаз аҭыԥқәагьы ыҟоуп. Убра ҳнеины реидкылара, нас иара Афедерациа аганахьгьы рҭаҩра, Аконгресс аҩнуҵҟагьы иҭаҩны иҟалауа иаҳзыҟаҵар, нас аԥсуа тәылауаҩшәҟәқәа раиура азҵаара ҳашьҭалон», – иҳәеит Аҟәысба.
Иара иациҵеит насгьы, «ус дус ҳаԥхьа иқәгылоу закәызеи ҳәа шәҵаауазар – адунеи иқәынхо аԥсуаа зегьы ридеиа акы акәны аҟаҵароуп» ҳәа.
«Аӡә арахь адахо, ҽаӡәы ҽаџьара дахо, Египет – идеиак ыҟаны, Иорданиа – даҽакы ыҟаны, Ҭырқәтәыла – даҽакы ҳәа иҟалаӡом. Идеиак еицҳамазароуп. Уигьы ҳаидгыланы иҟаҳҵароуп. Иара закәызеи ҳәа шәҵаауазар, раԥхьа – ҳажәлар реиқәырхара, нас – амилаҭ хдырра рыҭара, нас рҭоурыхтә ԥсадгьыл ахь, аҭагылазаашьа рҽеины, рырхынҳәра. Нас доусы русурала реидкылара: абизнес иалақәоу, аспорт иалақәоу, акультура уҳәа убас егьырҭгьы џьарак реидкылара хықәкыс иҳамоуп», – иҳәеит Аҭанур Аҟәысба.
Адунеизегьтәи аԥсуа-абаза конгресс ауснагӡаратә маӡаныҟәгаҩ Инар Гыцба иусуратә аҭаара жьҭаара 13-нӡа имҩаԥыслоит. Уи иалагӡаны иазгәаҭоуп Анатолиатәи (Ҭырқәтәыла агәҭатәи арегион – аред.) ахәҭаҿы инхо аԥсуа-абаза диаспора ахаҭарнакцәа рԥылара.
Адиаспора АААК Ҭырқәтәыла Инар Гыцба Аҭанур Аҟәысба
Аԥсуафеди, Ҟабарда-Балакариеи, Ҟарачы-Черқьессиеи иҟоу ауаажәларратә еиҿкаарақәеи аусеицуразы аиқәшаҳаҭра рыбжьарҵеит
Имҩаԥысраны иҟоу афестиваль "Абаза" иалацәажәеит АААК апресс-центр аҟны
© АААК / Илона Хәарҵкьиаԥҳа
Аԥсны раԥхьатәи акультуратә-спорттә фестиваль «Абаза» аламҭалазы АААК апресс-центр аҟны амассатә-информациатә хархәагақәа рзы апресс-конференциа мҩаԥысит.
Аԥсны имҩаԥысраны иҟоу акультуратә-спорттә фестиваль «Абаза» аӡбахә ажурналистцәа ирзеиҭарҳәеит АААК апресс-центр аҿы, ахәаша, жьҭаара 11 рзы.
Апресс-конференциа алахәцәа рҿаԥхьа дықәгылауа, Аконгресс аппарат анапхгаҩы Кан Ҭаниа иазгәеиҭеит, афестиваль амҩаԥгара импульсны иазыҟалеит ҳәа ИАЕ «Алашара» ҞЧА инанагӡо аусура қәҿиаралатәи аԥышәа: абар уажәшьҭа фышықәса раахыс ассоциациа аиԥш зеиԥшу афестиваль мҩаԥнагоит Черқьесск ақалақь аҟны, алаҵәара дугьы амоуп аԥсуа-абаза диаспора рыбжьара.
Афестиваль апрограмма атәы ажурналистцәа инарҭбааны ирзеиҭалҳәеит АААК Аҳәса рхеилакқәа рнапхгаҩы Гета Арӡынԥҳа. Лара иазгәалҭеит афестиваль ҩ-етапкны ишымҩаԥысуа. Актәи ахь иаҵанакуеит Аконгресс Иреиҳаӡоу ахеилак ахантәаҩы Мусса Егзакь ихраҿа агаразы зхы иақәиҭу аиқәԥаразы жәларбжьаратәи атурнир. Иара мҩаԥысуеит Гәдоуҭа. Аҩбатәи аетап акультуратә программала ишьақәгылоуп, иагьымҩаԥысуеит Аҟәа, Амҳаџьырцәа рыԥшаҳәаҿы.
Афестиваль аспорттә хәҭа атәы ҳҳәозар, ари аҩыза зхы иақәиҭу аиқәԥаразы атурнирқәа Аԥсны уажәадагьы акырынтә имҩаԥысхьан. АААК Иреиҳаӡоу ахеилак ахантәаҩы Мусса Егзакь ихраҿа агаразы атурнир раԥхьаӡа акәны имҩаԥысит жәашықәса раԥхьа, уи аахысгьы алаҵәара ду аиуит аспортсменцәа рыбжьара. Абри атәы азгәеиҭеит зхы иақәиҭу аиқәԥаразы аклуб «Абаза» ауснагӡаратә директор Леонид Боџьгуа, иагьациҵеит ииасыз ашықәсқәа рыла аклуб «аихьӡара дуқәа аиуит» ҳәа.
АААК Гәдоуҭа
АААК Гәдоуҭа иаргылеит аспорттә ԥырҟьақәа
АААК аҭыԥантәи аҟәша Ахеилак алахәылацәа рыбзоурала Гәдоуҭа еиуеиԥшым аҭыԥқәа рҿы иргылан иахьатәи аамҭа иақәшәо аспорттә ԥырҟьақәа.
Ааигәа Гәдоуҭа иаԥҵаз АААК аҭыԥантәи ахеилак алахәылацәа Гәдоуҭа еиуеиԥшым аҭыԥқәа рҿы идыргылеит аспорттә ԥырҟьақәа хԥа.
Ахеилак анапхгаҩы Амра Лакәиаԥҳа еиҭалҳәеит, ари апроект аидеа шрызцәырҵыз ҳазҭоу ашықәс, жьҭаарамза 3 рзы, аҭыԥантәи ахеилак анаԥҵаз аҽны – аԥырҟьақәа рыргыларазы ажәалагала ҟаиҵеит Ахеилак алахәцәа ируаӡәку аспортсмен Алмасхан Џьениа. Ари апроект анагӡара Ахеилак алахәцәа зегьы адгылеит, адырҩаҽныҵәҟьа апроект аус адулара нап аркын.
«Апроект анагӡараҿы иҳацхрааит асоциалтә ҳақәа рҿы ҳанҵамҭақәа збаз ҳҩызцәа, ԥшьымш рыла еизган иаҭахыз аԥара. Иазгәасҭар сҭахуп, аԥара аизгара зхы алазырхәыз Гәдоуҭа инхо ауааԥсыра рымацара шракәым, уи, сара сгәанала, иаҵанакуа рацәоуп. Аиаша ҳҳәозар, аҷкәынцәа ҳааилацәажәан, жәамш рыла ҩ-ԥырҟьак ҳаргыларц хықәкыс ишьҭаҳхит, аха аԥара иаарласны иахьеидкылахаз иабзоураны, насгьы ҳаззыԥшыз аасҭа еиҳаны иахьыҟалаз абзоурала, иаахәаны ишьақәҳаргылартә ҳҟалеит х-ԥырҟьак. Лымкаала иҭабуп ҳәа раҳҳәоит аԥырҟьақәа рышьақәыргылара зхы алазырхәыз: Макс Багаҭуриа, Данил Аџьба, Данил Габниа, Адам Цәеиба, Адам Гарцкьиа, Парамон Еныкь, Џьон Папцава, Енри Ԥлиа, Милана Гәлиаԥҳа.», – ҳәа азгәалҭеит Лакәиаԥҳа.
Лара еиҭалҳәеит, ишьақәыргылоу аԥырҟьақәа – Воркаут ҳәа изышьҭоу (англыз бызшәа аҟынтә workout – аҽазыҟаҵара) адәынтәи афитнес азы ухы иаурхәо спорттә маҭәахәуп ҳәа. Ас еиԥш иҟоу аԥырҟьаҿы 25 инареиҳаны абаҩрҵәыра хкқәа ҟауҵар алшоит, ихадароу ауаҩытәыҩсатә жьышәақәа еснагь изҩыданы рыҟазаара иацхраауа. Уажәшьҭа Гәдоуҭа изҭаху зегьы хәыда-ԥсада аспорт рҽазыҟарҵарц рылшоит аҳауаҿы ишыҟоу.
Гәдоуҭа иҟоу АААК аҭыԥантәи аҟәша ахеилак аусура иааидкыланы далацәажәауа, Амра Лакәиаԥҳа иазгәалҭеит, ахеилак еиҳарак аус рыднаулалароуп ҳәа асоциалтә хырхарҭа змоу апроектқәа.
«Аконгресс аҭыԥантәи аҟәша ахеилак хықәкы хадас иамоуп ҳәа исыԥхьаӡоит ақалақь ауааԥсыра рсоциалтә активра ацхраара. Уахь иаҵанакуеит акультуратә, аспорттә, уҳәа убас аԥсуа-абаза жәлар рбызшәеи, ркультуреи, рҵас-қьабзқәеи рыҿиара иазынархоу егьырҭ аусмҩаԥгатәқәа реиҿкаареи рымҩаԥгареи», – лҳәеит ахеилак анапхгаҩы.
АААК Иреиҳаӡоу ахеилак аппарат анапхгаҩы Кан Ҭаниа иакәзаргьы, инаҵшьны иазгәеиҭеит, Гәдоуҭатәи ахеилак иаԥшьнагаз раԥхьаӡатәи апроект иара аԥҵоуижьҭеи жәамш мацара ааҵуаны ишынагӡаз.
«Ақалақь-фырхаҵа Гәдоуҭа иҟоу Аконгресс аҭыԥантәи аҟәша ахеилак – ҿырԥшы бзиоуп, Аконгресс аусушьа апринципқәа аҭыԥан рхархәарагьы шықәҿиаратәу узырбо. Иҭабуп ҳәа раҳҳәоит апроект алыршахарц азы аԥара аизгара иалахәыз зегьы, лымкаалагьы ахеилак алахәцәа: избанзар дара рус ала иаадырԥшит – ҳаидгыланы иаҳзыҟамҵо ҳәа егьшыҟам», – иҳәеит Кан Ҭаниа.
Иара еиҭеиҳәеит Аконгресс аҭыԥантәи аҟәша ахеилакқәа рышьақәгылара мҩаԥысуеит ҳәа аҭыԥантәи ауааԥсыра АААК акоманда ирылахәны ауаажәларра ирыхәаша, асоциалтә хәарҭара зцу аусқәа рынагӡара рҭахны ианыҟоу, «дара ахьынхо рыԥсҭазаара аиӷьтәра иазынархоу аусқәа нарыгӡарц» азы.
«Убас, ҳҩызцәа рыла згәы былуа ауаа ҳаԥшаауеит, нас ҳаицны иҳаӡбоит дара убарҭ ауаа ахьынхо аҭыԥан иӡбатәны иқәгылоу азҵаарақәа. Аидеиақәеи апроектқәеи рынагӡара иацхраауеит ауааԥсыра рхаҭақәа ргәаҳәареи, Аконгресс иалахәу ауаа ахьырацәоуи – аԥсуа-абаза жәлар ахьынхо аҭыԥқәа зегьы рҟны иуԥылоит Аконгресс алахәцәа», – ҳәа ациҵеит Кан Ҭаниа.
Зегь реиҳагьы аԥырҟьақәа иреигәырӷьаз аҭыпантәи анхацәа роуп.
«Воркаутқәа адунеи аҿы алаҵәара ду роухьеит. Ҳара ҳаигәырӷьоит уажәшьҭарнахыс дара ҳақалақь гәакьаҿгьы иахьыҟоу. Арахь ҳааилоит, ҳхәыҷқәа ааҳгалоит. Ақалақь азы ари проект хазыноуп», – ҳәа азгәалҭеит Гәдоуҭа инхо Зулиа Барганџьиа.
Адунеизегьтәи аԥсуа-абаза конгресс Гәдоуҭа иҟоу аҭыԥантәи аҟәша ахеилак аԥҵан 2019 шықәса, жьҭаара 3 рзы. Уи актив иалоуп: анапхгаҩы Амра Лакәиаԥҳа, иара убас Ахеилак алахәцәа – Инал Анқәаб, Алмасхан Џьениа, Ҳамид Гыцԥҳа.
АААК ауснагӡаратә маӡаныҟәгаҩ Инар Гыцба Ҭырқәтәылатәи Ареспублика иаҭаара аихшьалақәа ҟаиҵеит.
АААК ауснагӡаратә маӡаныҟәгаҩ Инар Гыцба Ҭырқәтәылатәи Ареспублика иаҭаара иалагӡаны Ҭырқәтәылатәи ақалақьқәа рҿы иаартын Адунеизегьтәи аԥсуа-абаза конгресс аҭыԥантәи аҟәшақәа рхеилакқәа. Ахеилакқәа аартын ақалақьқәа Сҭамԥыл, Инегиоль, Измиҭ, Есқьишеҳир, Билеџьиқ, Бурса, Сақариа рҿы иҟоу аԥсуа культуратә центрқәа рхадареи Инар Гыцбеи русуратә еиԥыларақәа раан.
Гыцба иажәақәа рыла, арҭ аиԥыларақәа ирылахәын Ҭырқәтәыла инхо аԥсуа-абаза диаспора ахаҭарнакцәа.
«Аиԥыларақәа ирылахәыз зегьы инарҭбааны ирзеиҭасҳәеит АААК иамоу ахықәкқәеи ахыдҵақәеи, сазааҭгылеит адунеи иалаԥсаны инхо аԥсуа-абаза ҭаацәара арӷәӷәаразы иҟоу «амҩатә хсаала», иара убасгьы салацәажәеит Аконгресс Иреиҳаӡоу ахеилак ахантәаҩы Мусса Егзакь дҵас ишҳаиҭаз амилаҭтә хырахарҭа змоу апроектқәа аус рыдулара, урҭ рынагӡара. Инҭкааны ҳалацәажәеит Аԥсныи, Урыстәылеи, иара убасгьы ҳдиаспора ахаҭарнакцәа ахьынхо Мрагылара Ааигәа атәылақәеи рҿы АААК имҩаԥнаго ауснагӡатәқәа. Ҷыдала ҳазааҭгылеит Аконгресс Ҭырқәтәыла аусура апланқәа», – ҳәа еиҭеиҳәеит Инар Гыцба.
Аиԥылара ахыркәшамҭаз аԥсуа-абаза диаспора ахаҭарнакцәа Аконгресс алаларазы алшара рыман. Иара уа ишыҟаз анкетақәа харҭәааны Аконгресс иалалеит 70-ҩык раҟара, иҟан Аконгресс аофициалтә саит аҟны онлаин анкета хазырҭәаазгьы.
АААК аҭыԥантәи аҟәша Ахеилак аатит Измиҭ
Аԥсуа культуратә хеидкылақәа рнапхгаҩцәа ракәзаргьы иазгәарҭон Адунеизегьтәи аԥсуа-абаза конгресс Ҭырқәтәыла активлатәи аусура аҵак ду шамоу.
«Акультуратә хеидкылақәа ҳамоуп, Афедерациагьы ҳамоуп [Аԥсуа культуратә хеидкылақәа рфедерациа]. Уи зегь шыҟалазгьы ҳдыруеит, Аконгресс шыҟалаз аҭоурыхгьы ҳдыруеит, ара шәахьааизгьы ҳаигәырӷьеит, ибзиоуп. Ҳаргьы ҳақалақь аҟынтә хҩык-ԥшьҩык алаҳҵоит, ус иаҳҭахуп. Ара Ҭырқәтәыла, нас Иорданиа, Урыстәыла, Египет – шәара зехьынџьара шәахьӡоит, уигьы ҳдыруеит, ҳаигәырӷьоит. Ажәлар реидкылараҿы зегь ҳарҽеиуеит, ҳаибабара рацәахоит», – иҳәеит Есқьишьеҳир иҟоу Аԥсуа культуратә хеидкыла ахантәаҩы Ҭургаи Ашәба.
Ҭырқәтәылатәи ақалақь Инегиоль имҩаԥысит аԥсуа-абаза милаҭ ахаҭарнакцәа рԥылара.
Селим Сангәылиа ҭырқәтәылатәи ақалақь Инегиоль иаԥҵоу аԥсуа культуратә хеидкыла иалоу абырг иазгәеиҭеит аԥсуа-абаза милаҭ зегьы рхықәкы хадас ишыҟоу акзаара.
«Ҳара (аԥсуааи ашәуааи – аред.) ҳаздыруа зегьы ҳаидгылара, ҳаӡәкра иаҵашьыцуеит, уи ҳмилаҭтә ҷыдарақәа ируакуп. Иахьатәи ҳаиԥыларагьы адунеи ду ҽазныкгьы иднарбоит ҳара ҳакзаара ҳшашьҭоу, убри аҟнытә иҭабуп ҳәа шәасҳәоит шәыҩнаҭақәа ааныжьны абрахь иааз, абас еиԥш аҵак ду змоу аус анагӡаразы», – иҳәеит Сангәылиа.
Ҭырқәтәылатәи Ареспублика аҭаара иалагӡаны АААК Ауснагӡаратә маӡаныҟәгаҩ Инар Гыцба диԥылеит иара убас Ҭырқәтәыла иҟоу Урыстәылатәи Афедерациа Аконсул хада Андреи Буравов. Ари аиԥылара, уажәшьҭа ишаԥу еиԥш, аԥсуа-абаза жәлар рхаҭарнакцәа жәпаҩны иахьынхо атәылақәа рҿы иҟоу Урыстәыла адипломатиатә усбарҭақәа рнапхгаҩцәа рацәажәарақәа ируакхеит.
Сақариа иаԥҵан АААК аҭыԥантәи аҟәша Ахеилак, уи иалалеит аԥсуа-абаза диаспора ахаҭарнакцәа.
«Аконсул хада инарҭбааны изеиҭасҳәеит АААК Ҭырқәтәыла имҩаԥнагараны иҟоу аусқәа ртәы, ҷыдалагьы иалыскааит Аконгресс аԥсуа-абаза жәлар реимадарақәа рырӷәӷәара ишашьҭоу, амилаҭтә-культуратә ҷыдарақәа еиқәырхауа, иара убас агәабзиареи, аспорти, аҭаацәеи, ахәыҷқәеи реиԥш иҟоу ахырхарҭақәа азҿлымҳара рыҭауа», – ҳәа еиҭеиҳәеит Инар Гыцба.
Дара алацәажәеит Аконгресс жәларбжьаратәи аусура иадҳәалоу азҵаарақәа жәпакы, Египети Иорданиеи русурагьы уахь иналаҵаны, избан акәзар «урҭ атәылақәа раҭаараангьы Урыстәылатәи адипхаҭарнакрақәа рԥылара мҩаԥысуан».
Инар Гыцбеи, Вадим Ҳаразиеи , Аҳмеҭ Ҳапати Сҭамԥыл иҟоу Урыстәылатәи Афедерациа Аконсул хада Андреи Виачеслав-иԥа Буравов иԥылеит
Инар Гыцба иажәақәа рыла, Урыстәыла Аконсул хада агәра ииргеит, Ҭырқәтәыла иҟоу урыстәылатәи адипломатиатә миссиақәа еснагь ишазыхиоу Адунеизегьтәи аԥсуа-абаза конгресс аусура адгылара.
АААК ауснагӡаратә маӡаныҟәгаҩ дырԥылеит иара убас Ҭырқәтәыла аҵара зҵо Аԥснытәи астудентцәа. Инар Гыцба ари аиԥылара убас ахиҳәааит: «астуденттә бзазареи аҵара апроцесси ирызкыз азҵаарақәа рыла агәаанагарақәа еибаҳҳәеит» ҳәа. Аҿарацәа рацәажәараан Гыцба лымкаала иазгәеиҭеит рҵараҿы ироуа адыррақәа анаҩс рыԥсадгьыл ахь ианаалак, апрактиҿы рхархәара аҵак ду шамоу.
«Астудентцәа рԥылара, иҟалар шахәҭаз еиԥш иласны, официалра аҵамкәа имҩаԥысит», – иҳәеит Инар Гыцба.
Инар Гыцбеи, Вадим Ҳаразиеи, Џьансыхә Лазбеи, Аҳмеҭ Ҳапати Сақариа ақалақь ауниверситет аҟны аҵара зҵо аԥсуа студентцәа ирԥылеит.
Иаҭаара апрограмма иалан иара убас Сақариа ақалақь аҿы зыргылара иаҿу аԥсуа культуратә хеидкыла ахыбра ахәаԥшрагьы (Адунеизегьтәи аԥсуа-абаза конгресс Иреиҳаӡоу ахеилак ахантәаҩы Мусса Егзакь 15 нызқь доллар азылихит Сақариа ақалақь аҿы аԥсуа культуратә центр аргыларазы – аред).
«Ахыбра аргылара активла иаҿуп. Ахыб зкуа аибаркыра ҟарҵахьеит», - иҳәеит Гыцба.
АААК аделегациа аҭааны ирбеит Сақариа зыргылара иаҿу Аԥсуа культуратә хеилак ахыбра. Ари ахыбра аргылара зегь раԥхьа ԥарала дацхрааит АААК Иреиҳаӡоу ахеилак ахантәаҩы Мусса Егзакь.
АААК ауснагӡаратә маӡаныҟәгаҩ Инар Гыцба усуратә ныҟәарала Ҭырқәтәыла даҭааны дыҟан жьҭаара 5 инаркны 13-нӡа. Адунеизегьтәи аԥсуа-абаза конгресс иааиԥмырҟьаӡакәа аусуратә аҭаарақәа мҩаԥнагоит аԥсуа-абаза диаспора ахьынхо атәылақәа рахь. Аҭаарақәа рҳәаа иҭагӡаны аԥсуа-абаза уаажәларра ирԥылоит, урҭ раан АААК ахаҭарнакцәа Аконгресс аусуреи, уи агәҭакқәеи, ахықәкқәеи ртәы еиҭарҳәоит, аусеицуразы иҟоу алшарақәа алыркаауеит. Ари аусура иааидкыланы иззынархоу Аконгресс ахықәкы хада анагӡароуп – адунеи ду иалаԥсоу аԥсуа-абаза диаспора ахаҭарнакцәа реидкылара.
Адиаспора АААК Ҭырқәтәыла Инар Гыцба
Давид Шелия
АААК Иреиҳаӡоу ахеилак апрезидум алахәцәа русура абжьаратәи алҵшәақәеи ԥхьаҟатәи агәҭакқәеи ирылацәажәеит
Жьҭаара 16 рзы АААК Иреиҳаӡоу ахеилак апрезидум алахәцәа еиқәшәеит Аконгресс аусура абжьаратәи алҵшәақәеи ԥхьаҟатәи агәҭакқәеи рылацәажәаразы.
Аконгресс аусура абжьаратәи аихшьалақәеи, ԥхьаҟатәи агәҭкқәеи, жәларбжьаратәи аныҟәарақәа рыплангьы уахь иналаҵаны, ирылацәажәеит Адунеизегьтәи аԥсуа-абаза конгресс Иреиҳаӡоу ахеилак апрезидиум алахәцәа, ахаша, жьҭаара 16 рзы имҩаԥысыз реилатәараҿы.
Аиԥылара иалахәын – Мусса Егзакь, Натали Лазԥҳа, Рамазан Мыхц, Беслан Дбар, Инар Гыцба, Виачеслав Чрыгба, Шьараф Маршьан.
Адунеизегьтәи аԥсуа-абаза конгресс Иреиҳаӡоу ахеилак апрезидиум аилатәара, Аҟәа
АААК ауснагӡаратә маӡаныҟәгаҩ еизаз иргәалаиршәеит Аконгресс уажәтәи аамҭазы усқәас имҩаԥнаго.
«АААК активла аус ауеит адунеи ду иалаԥсоу аԥсуа-абаза ҭаацәара ахаҭарнакцәа рыԥшаареи, нас урҭ Аконгресс ралаҵареи ахырхарҭала. Абарҭ ахықәкқәа рынагӡаразы иаԥҵахоит аҭыԥантәи арегионалтәи ахеилакқәа. Урҭ рышьақәгылара иалахәуп регионцыԥхьаӡа инхо ауааԥсыра – аԥсуа-абаза милаҭ ахаҭарнакцәа», - ҳәа азгәеиҭеит Гыцба.
Иара иааигеит иаадыртхьоуи иаадыртраны иҟоуи ахеилакқәа ирызку адыррақәа. Иахьазы иаԥҵоуп арегионалтә хеилакқәа быжьба (ҞБА, ҞЧА, Аԥсны, Ҭырқәтәыла, иара убас Москвеи Санкт-Петербурги – аред.), уажәазы Иорданиа ахеилакқәа раартразы аҽазыҟаҵарақәа мҩаԥысуеит. Инар Гыцба иажәақәа рыла, арегионалтә хеилакқәа раартра азгәаҭоуп иара убас Бриатаниа Ду, Германиа, Шьамтәыла уҳәа убас аԥсуа-абаза диаспора ахьынхо егьырҭ атәылақәа рҿы.
«Арегионалтә хеилакқәа инрываргыланы иаартуп иара убасгьы аҭыԥантәи аҟәшақәа рхеилакқәагьы Аԥсны ақалақьқәа рҿы (Тҟәарчал, Очамчыра, Гәдоуҭа) иара убасгьы Ҭырқәтәыла (Сҭамԥыл, Инегиоль, Измиҭ, Есқьишьеҳир, Билеџьиқ, Бурса, Сақариа). Ахеилакқәа аартхоит Аԥсны араионқәа зегьы рҿы. Иахьазы урҭ 10 ҟалахьеит», - иҳәеит АААК ауснагӡаратә маӡаныҟәгаҩ.
Инар Гыцба иааркьаҿны еиҭеиҳәеит Аконгресс жәларбжьаратәи усурас имҩаԥнаго атәы. АААК ихадароу ахықәкқәа ируаку – адунеи зегьы иқәынхо аԥсуа-абаза диаспора ахаҭарнакцәа реидкылара – анагӡаразы Аконгресс аделегациа усуратә ныҟәарала ирҭаауеит адиаспора ахьықәынхо атәылақәа: Ҭырқәтәыла, Иорданиа, Египет. Иазгәаҭоуп атәылақәа Шьамтәылеи, Германиеи, Нидерландқәеи раҭаарагьы.
Мусса Егзакь атема иацҵауа иазгәеиҭеит, АААК жәларбжьаратәи аусураҿы лассы-лассы Урыстәылатәи Афедерациа Адәныҟатәи аусқәа рминистрра иадҵаалоит ҳәа.
«Урыстәыла Адәныҟатәи аусқәа рминистрреи ҳареи аконсультациақәа мҩаԥаҳгоит. Дара рԥышәа ҳасаб азуны, ҳразҵаауеит акцент зызутәуи, еиҳа изызҿлымҳатәузеи аспектқәа. Дареи ҳареи ҳаимадара алҵшәа бзиақәа аанашьҭуеит. Иааидкыланы жәларбжьаратәи ҳусура (АААК аусура) афункциақәа рацәаны инанагӡоит», – иҳәеит АААК Иреиҳаӡоу ахеилак ахантәаҩы.
Апрезидиум алахәҩы Виачеслав Чрыгба иакәзаргьы, АААК жәларбжьаратәи аусура ахәшьара ҳаракы аиҭеит, аԥсуа-абаза милаҭ ахьынхо атәылақәа раҭаара аҵак ду шамоугьы азгәеиҭеит.
«Аконгресс жәларбжьаратәи аусура гәахәара дула сацклаԥшуеит. Даара ибзиоуп Аконгресс ҳауаажәлар ишиашоу ҳҽызларымаҳдо «цҳак» аҳасабала иахьыҟалаз. Сара акыршықәса Европа сынхон, убри аҟнытә исырҳаз аԥышәа шьаҭас иҟаҵаны ишәыдызгалоит шәызҭаараны шәыҟоу атәылақәа рсиа иацышәҵрц Швеицариеи Бельгиеи. Уаҟагьы хыԥхьаӡара рацәала аԥсуа-абаза диаспора нхоит», – иҳәеит Чрыгба.
Алахәцәа рыхәҭалагала азҵаара цәыригеит аилатәараҿы АААК аппарат анапхгаҩы ихаҭыԥуаҩ Михаил Калинкин.
«АААК зықьҩык инареиҳаны алахәцәа ашәҟәы иҭанагалахьеит, асиа шьақәыргыланы иҟоуп. Ари аус еиқәыршәоуп, еиҿкаауп. Алахәҩы ихәҭалагала – шықәсык ахь шә-мааҭк ыҟоуп. Алахәҩы ихәҭалагала ушәар ауеит Адунеизегьтәи аԥсуа-абаза конгресс асаит аҟынгьы. Макьаназы Урыстәылатәи Афедерациа аҵакырадгьыл аҿы иқәынхо ахархәаҩцәа рзы мацароуп уи ахьалшо. Ахәҭалагалақәа зегь реидкылара ҳаҿуп, 30 процент еизаҳгахьеит», – иҳәеит Михаил Калинкин.
АААК алахәра азҵаара дазааҭгылауа, Мусса Егзакь иазгәеиҭеит иахьазы «хазы игоу ауааԥсыра активла Аконгресс алалара иаҿуп, ахәҭалагалақәагьы ршәоит, аха абизнес ду макьана уи аус иахыццакуам» ҳәа.
«Еиҳагьы еффективла аус ҳаулароуп, ахьӡ-аԥша ҳарҳароуп ҳхаҭақәа. Аус ҳуеит, иагьаҳаԥшаауеит абизнес ду Аконгресс ахь ихьазырԥшыша аформула», – иҳәеит иара.
Жьҭаара 17 рзы иазыԥхьагәаҭоуп даҽа еилатәаракгьы – Адунеизегьтәи аԥсуа-абаза конгресс Иреиҳаӡоу ахеилак алахәцәа реилатәара.
Аусура аихшьалақәеи ԥхьаҟатәи агәҭакқәеи рылацәажәара иазку Адунеизегьтәи аԥсуа-абаза конгресс Иреиҳаӡоу ахеилак аилатәарақәа аамҭа-аамҭала еиԥмырҟьаӡакәа имҩаԥысуеит. Ԥыхьатәи аилатәара мҩаԥысит 2019 шықәса, рашәарамзазы.
Мусса Егзакь АААК Инар Гыцба Виачеслав Чрыгба
Гәдоуҭа ихыркәшахеит Егзакь ихраҿа агаразы зхы иақәиҭу аиқәԥара атурнир
Адунеизегьтәи аԥсуа-абаза конгресс Иреиҳаӡоу ахеилак ахантәаҩы ихраҿа агаразы зхы иақәиҭу аиқәԥара атурнир хыркәшоуп Гәдоуҭа ақалақь аҟны.
АААК Иреиҳаӡоу ахеилак ахантәаҩы ихраҿа агаразы аиндаҭларақәа – есышықәсатәи зхы иақәиҭу аиқәԥаразы атурнир, сынтәа акультуратә-спорттә фестиваль «Абаза» аҳәаақәа ирҭагӡаны имҩаԥысыз хыркәшахеит Гәдоуҭа ақалақь аҟны. Еиуеиԥшым ақалақьқәа рҟынтә иааз аспортсменцәа ҿарацәа еиндаҭлон ақәратә категориақәа ҩбеи акапантә категориақәа жәибжьи рыла.
Ихадоу аиааирагаҩ ихьӡ рылаҳәахоит афестиваль ахԥатәи амш азы, Аҟәа имҩаԥысуа аныҳәаҿы. Егьырҭ аиааирагаҩцәа рыхьӡқәа иахьа еилкаахеит.
Зхы иақәиҭу аиқәԥара аклуб «Абаза» ауснагӡаратә директор Леонид Боџьгәуа иазгәеиҭеит, зегьы иреиҳаны ахьтәы медалқәа шарҳаз Аԥснытәи акоманда.
«Аиааира згақәаз зегьы иранашьоуп амедалқәеи ахраҿақәеи. Актәи аҭыԥқәа аанызкылаз ирыҭоуп иара убас жәаба-жәаба нызқь мааҭ. Аха атурнир аҳамҭа хада – АААК Иреиҳаӡоу ахеилак ахантәаҩы Мусса Егзакь ихраҿа – занашьахо иоуп иреиҳаӡоу маӡас иҟоу, уи еилаҳкаауеит уаҵәы, агәырӷьаратә концерт аҟны», – иҳәеит иара.
Атурнир аихшьаалақәа рыла иреиӷьу азыҟаҵаҩыс дыԥхьаӡоуп Адам Цәеиба (Аԥсны), иреиӷьу ақәԥаҩыс - Алан Табулов (Ҟарачы-Черқьесиа), иреиӷьу атехника аарԥшразы аԥхьахә ианашьан аԥсуа қәԥаҩы Данил Ԥлиа.
Аиааира агәазыҳәаразы аҳамҭа ианашьан Алан Нахушев (Ҟабарда-Балкариа). Аҳамҭақәа зауз ақәԥаҩцәа разыҟаҵаҩцәа зегьы аҳаҭыртә бӷьыцқәа рыҭан.
Боџьгәуа иазгәеиҭеит атурнир аҩаӡара ҳаракны ишымҩаԥысыз, еснагь еиԥшгьы абаҩхатәра злоу аспортсменцәа рацәаҩны ишаанарԥшыз.
Гәдоуҭа араион ахада Руслан Ладариа, Мусса Егзакь ихраҿа агаразы зхы иақәиҭу аиқәԥара атурнир даараӡа аҵак ду амоуп, иаҭахны иҟоу акоуп ҳәа иԥхьаӡоит.
«Ҳара даара ҳаигәырӷьоит ари атурнир ақалақь-фырхаҵа Гәдоуҭа иахьымҩаԥсыуа. Ари атурнир авторитет ду амоуп, уи еиднакылоит абаҩхатәра злоу аспортсменцәа ҿарацәа рацәаҩны. Ҳара ари атурнир ҳадгылоит, аԥхьаҟагьы гәахәара дула ҳақалақь аҿы иҳадаҳкылалоит», – иҳәеит Ладариа.
Зхы иақәиҭу аиқәԥаразы Аԥсны азыҟаҵаҩ хада Џьарназ Бениа иакәзаргьы, иазгәеиҭеит Егзакь ихьӡ зху атурнир Аԥсны аҩныҵҟеиԥш уи анҭыҵгьы авторитет ду шамоу. Уи иазгәеиҭеит иара убас, Аԥсны аиқәԥара аспорт хкы аҿиараҿы Мусса Егзакь илагала шдуу.
"Иара иҟаиҵо ацхыраара абзоурала 35-ҩык ауаа инареиҳаны зыҟаҵаҩцәас аус руеит, аулафахәгьы роуеит. Аԥсны ахьынӡанаӡа-ааӡо 600-ҩык аспортсменцәа аиқәԥара иалоуп, Мусса Егзакь иҟаиҵо ацхырааралагьы иаҭаху зегь рыла еиқәыршәоуп», – иҳәеит азыҟаҵаҩ хада.
Атурнир ихы алаирхәит Аԥснытәи ақәԥаҩ Леон Багаҭелиа. Леон жәашықәса ихыҵуеит, ақәԥарахь дныҟәоижьҭеи хышықәса ҵуеит.
«Сара сазыҟаҵаҩ Адам Цәеиба иоуп. Ари атурнир аҩынтә раан салахәуп. Ҵыԥх актәи аҭыԥ ааныскылеит, сынтәа сымч маҷк иазымхеит. Аиндаҭлаҩцәа даара иӷәӷәақәоуп. Шьҭарнахыс еиҳангьы сҽадцаланы сҽазыҟасҵалоит, ҳаԥхьаҟа аҳамҭа хада саиааирц», –игәы ацԥыҳәаны иҳәеит аспортсмен.
Атурнир ахьтәы медал агаҩцәа ируаӡәку Краснодартәи ақәԥаҩ Џьамал Солтамурадовгьы имчқәа ԥишәарц атурнир ахь дахьааиз аиааира игеит.
«Сара даараӡа ирацәаны атурнирқәа схы рыласырхәхьеит. Аханатә аиааира агара сҽазсырхион, ус иагьыҟалеит», – иҳәеит ақәԥаҩ.
Атурнир ахәшьара ҳаракы арҭеит уи алахәцәа реиԥш азыҟаҵаҩцәагьы. Убас, Ҟабарда-Балкариатәи азыҟаҵаҩ Руслан Нахушев атурнир аиҿкааҩцәа иҭабуп ҳәа реиҳәеит ирҭаз ааԥхьаразы, иагьазгәеиҭеит аицлабрақәа рыҩаӡара ҳаракны ишымҩаԥысыз.
«Ари атурнир ахь ԥшьышықәса раахыс ҳаауеит. Ҳара иааҳгеит15-ҩык аспортсменцәа еиуеиԥшым ақәратә категориақәа ирыҵаркуа», – иҳәеит иара.
Мусса Егзакь ихраҿа агаразы атурнир раԥхьаӡа акәны Аԥсны имҩаԥысит 2011 шықәсазы. Арҭ ашықәсқәа ирылагӡаны уи ахьӡ-аԥша аиуит Аԥсны анҭыҵгьы. Сынтәа атурнир еизнагеит ҩышәҩык аспортсменцәа, урҭ ааит ақалақьқәа Москва, Санкт-Петербург, Ростов, Краснодар, Калининград, Шәача рҟынтә, иара убас Ҟарачы-Черқьестәылеи, Ҟабарда-Балкариеи, Нхыҵи Аахыҵи Уаԥстәылеи, Ингәыштәылеи, Даӷьсҭани рҟынтә, Аԥсны ақалақьқәа зегьы рҟынтә. Аспортсменцәа еиндаҭлоит ақәратә категориақәа ҩбеи акапантә категориақәа жәибжьи рҟны. Ихадоу аҳамҭа – Мусса Егзакь ихраҿа занаршьо деилкаахоит ахәаша, жьҭаарамза 18 – афестиваль «Абаза» аҵыхәтәантәи амш азы. Уи ихьӡ рыларҳәоит Аҟәа, Амҳаџьырцәа рыԥшаҳәаҿы имҩаԥысуа аконцерт аҿы.
Мусса Егзакь Аспорт АААК Афестиваль "Абаза" Гәдоуҭа
Аспорти аиҩызареи: Егзакь ихраҿа агаразы атурнир Гәдоуҭа ишымҩаԥысыз
Жьҭаара 16-17 рзы Гәдоуҭа – ақәԥаҩцәа қәыԥшқәа рацәаҩны иахьеизаз қалақьхеит. Арахь иааит Аԥсны ақалақьқәа зегь рҟынтә аспортсменцәа реиԥш, убасгьы ақалақьқәа Москва, Санкт-Петербург, Ростов, Краснодар, Калининград, Шәача рҟынтә ақәԥаҩцәагьы, иара убас иааит атәылақәа Ҟарачы-Черқьесиа, Ҟабарда-Балкариа, Нхыҵи Аахыҵи Уаԥстәыла, Ингәыштәыла, Даӷьсҭан рҟынтә. Араҟа имҩаԥысуан АААК Иреиҳаӡоу ахеилак ахантәаҩы Мусса Егзакь ихраҿа агаразы есышықәсатәи, жәларбжьаратәи зхы иақәиҭу аиқәԥаразы атурнир.
Сынтәа аҳамҭа хадеи аԥхьахәқәеи рзы иқәԥон 200-ҩык раҟара аспортсменцәа ҿарацәа, ақәратә категориақәа ҩбеи, акапантә категориақәа жәибжьи рыла еихшаны. Аиааирагаҩцәа зегьы аԥхьахәқәеи амедалқәеи ранашьан. Аиааира згақәаз зегьы иранашьан убасгьы жәаба-жәаба нызқь мааҭ.
Атурнир хыркәшан жьҭаара 17 рзы, аха аинтрига хада – Мусса Егзакь ихраҿа занашьоу дарбан – афестиваль «Абаза» аҵыхәтәантәи амш аҟынӡа иаанхоит. Ахраҿа зго аспортсмен ихьӡ рылаҳәахоит жьҭаара 18 рзы Аҟәа, Амҳаџьырцәа рыԥшаҳәаҿы имҩаԥысуа аныҳәатә концерт аҟны.
Браво!
Мусса Егзакь ААУ астудентцәа рахь: шәхи шәымчи рыгәра жәгала
Адунеизегьтәи аԥсуа-абаза конгресс Иреиҳаӡоу ахеилак ахантәаҩы Мусса Егзакь Аԥсуа университет астудентцәа дырԥыланы, рызҵаарақәа рҭак ҟаиҵеит.
Адунеизегьтәи аԥсуа-абаза конгресс Иреиҳаӡоу ахеилак ахантәаҩы Мусса Егзакь Аԥснытәи аҳәынҭқарратә университет астудентцәа дырԥылеит, аҿар ирызцәырҵуаз аазҵаарақәагьы рҭак ҟаиҵеит ахәаша, жьҭаара 18 рзы.
Аиԥылара ҩ-сааҭк инареиҳаны имҩаԥысуан. Ари аамҭа иалагӡаны Мусса Егзакь инарҭбааны еиҭеиҳәеит АААК хықәкыси хыдҵақәаси иамоу, Аконгресс аусура апланқәа ртәы, уи анаҩс аҿарацәа ирызцәырҵыз азҵаарақәа ирҭар рылшон.
Мусса Егзакь ААУ астудентцәа дырԥылеит
ААУ аректор Алеко Гәарамиа Мусса Егзакь изеиҭеиҳәеит ауниверситет аҭоурых, иагьациҵеит уи иахьазы қәҿиарақәас иаиухьоу ртәы.
«Аԥсны жәлар рџьынџьтәылатә еибашьра аамышьҭахьҵәҟьа 130-ҩык аҵарауаа [ауниверситет аҩнуҵҟа] адоктортә диссертациақәа рыхьчеит. Иарбанзаалак иманшәалоу ауниверситет азы ари рбага бзиоуп. Ҳарҭ усҟан аибашьра ҳхааганы ҳаҟан. Аамҭа хьанҭақәа раан ҳара ҳшьапы ҳақәгылараҿы иҳацхрааит [урыстәылатәи иреиҳаӡоу аҵараиурҭа дуқәа] Москватәи аҳәынҭқарратә университети, МГИМО-и, иара убас нхыҵкавказтәи ауниверситетқәеи, егьырҭ аҵараиурҭақәеи. Аҩызцәа рацәаҩны иҳамоуп», – иҳәеит Алеко Гәарамиа. Нас иагьациҵеит: «Абаҩхатәра злоу аҿар ҳамоуп. Иахьазы 47-ҩык ҳушьҭымҭацәа ахьӡ-аԥша змоу аҳәаанырцәтәи аспирантурақәа рҿы аҵара рҵоит. Ҳара ҳуниверситет Евразиатәи, Оксфордтәи аидгылақәа ирылоуп», – ҳәа.
Гәарамиа иазгәеиҭеит, Аԥсны Аџьынџьтәылатә еибашьра ҟалаанӡа ААУ есышықәса иҭалон ҳәа жәаҩыла Ҟарачы-Черқьесиантәи ашәуаа. Аректор иҳәеит иара убас, ауниверситет аус рыдулара ишазыхиоу Адунеизегьтәи аԥсуа-абаза конгресси иареи еицны зынагӡара рылшо апроектқәа.
Мусса Егзакь еизаз зегьы гәыкала иҭабуп ҳәа реиҳәеит.
«Сара сеигәырӷьоит абри ауниверситет аҿы сахьааиз, араҟа дхәыҷны ауниверситет аҿы иааиуа, нас испециалистны инҭыҵуа астудент иахь агәыблыра ду шыҟоу зегь рыла иубоит. Сара иахьынӡаздыруа: жәашықәсала аџьабаа рацәа адуп ауниверситет аҩаӡара ҳаракны иҟаларц азы, иахьазгьыы ишыҟоу еиԥш. Сшәеихырхәоит шәџьабаазы», – иҳәеит АААК ИА ахантәаҩы.
Мусса Егзакь астудентцәа ирзеиҭеиҳәеит напхгара зиҭо аилазаара «Алашара» қәҿиаралатәи аусушьа шеиҿкаау. Шықәсырацәала ишьақәгылоз «Алашара» аусушьа амодель уажәшьҭа Аконгресс аусураҿгьы ахархәара арҭоит.
«Фышықәса раԥхьа, «Алашара» аԥҵара ахыҵхырҭаҿы ҳангылаз, сара еилыскаауан акоманда шеидкылатәу. Сара исԥылаз арԥарацәа акгьы агәра ргомызт, зегьы рзеиԥшын. Убасҟан ҳара убас ҳаицәажәеит – аусура ҳалшоит, ҳԥеиԥшгьы ҳхаҭақәа иҳаргыларатә ҳаҟоуп ҳәа. Ауаҩы баша уицхраалар – дыԥхасҭахоит, амҩа иаша иурбар, аԥхьатәи ашьаҿақәа рыҟаҵараҿгьы уицхраар – убасҟан зегь зылшо иакәны дҟалоит. Фышықәса рышьҭахь уажәшьҭа аҭагылазаашьа аҽаԥсахит, урҭ арԥарацәа рыбла амца хуп, рхы агәра ргоит. Рԥеиԥш дара рнапаҿы иҟоуп», – ҳәа еиҭеиҳәеит Егзакь.
Аԥсуа-абаза жәлар реидкылара аус аҿы аҿар цхыраарас иҟарҵар ирылшои ҳәа ишьҭыхыз атема аинтерес ду цәырнагеит астудентцәа рыбжьара.
Убас, ААУ жәларбжьаратәи аизыҟазаашьақәа рфакультет аҩбатәи акурс астудентка Валериа Арышԥҳа дҵааит Мусса Егзакь иҿы, Аԥсны аҿарацәа, хаҭалагьы ААУ астудентцәа Аконгресс аусура иалахәхарц шԥарылшои ҳәа.
ри азҵаара аҭак аҭауа, АААК Иреиҳаӡоу ахеилак ахантәаҩы иазгәеиҭеит, аҿарацәа шракәу Аконгресс аусураҿы иреиҳаӡоу акцент ззынархоу.
«Шәареи ҳареи еиуеиԥшым апрограммақәа ҳаҩлоит, урҭ апрограммақәа рзы аидеиақәа шәара иҳадыжәгалалар шәылшоит. Ҳаицны аԥсҭазаара иалаҳарҵәалоит еиуеиԥшым аҿартә, аспорттә, акультуратә, арҵаратә проектқәа. Ҳара аинфопортал ҳамоуп, убра ҳгәаанагарақәа еибаҳҳәалар ҟалоит. Ҳапрограммақәа зегьы иаартны ҳрылацәажәоит, шәаргьы шәрыхәаԥшырц, ишәызцәырҵуа агәанаагарақәа шәҳәаларц азы», – иҳәеит Мусса Егзакь.
Адискуссиақәа ртема дазааҭгыланы иара иазгәеиҭеит Аԥсны Аҭҵаарадыррақәа ракадемиаҿы ишыҟоу ИАЕ «Алашара» аофис, уаҟа аусгьы шауа адискуссиатә клуб. Аклуб напхгара алҭоит ААУ Аполитологиеи асоциологиеи ркафедра арҵаҩы еиҳабы Ирина Турааԥҳа. Егзакь астудентцәа рахь ааԥхьара ҟаиҵеит аклуб аусура активла рхы аладырхәларц, избан акәзар «убра зеиӷьыҟам ҭыԥуп доусы иажәалагалақәа ахьыҟаиҵаша, игәҭакқәа ахьиҳәаша».
Ирина Турааԥҳа лхаҭагьы ари аиԥылара далахәын. Лыстудентцәа рыхьӡала Мусса Егзакь азҵаара илҭеит: иара убыржәы иаалырҟьаны жәаф шықәса анихыҵуаз аамҭаҿы днеизҭгьы абжьгарас ихы иаиҭарызи ҳәа.
«Сара ақыҭаҿы исызҳаит, аабатәи акласс аҿынӡа сабду иакәын абыс исымаз. Иара акрура шаҭаху ҳирҵеит. Егьа ауадаҩра ҳҭагылазаргьы, еснагь еилаҳкаауан [ҳгәы иҭаҳкыз] анагӡара шҳалшоз. Ухы агәра угозароуп. Сара [еснагь] издыруан, акосмос ахь аԥырра сҭаххар – сшыԥыруаз. Иуҭаху зегь анагӡара шулшо агәра угозароуп, аха убри аан еилкаатәуп ухықәкы анагӡарахь уназго амҩа ишаныстәу», – иҳәеит Егзакь, иагьациҵеит: «Доусы шәаамҭа пату ақәшәҵала, шәахӡыӡаала. Убри шәаамҭа аҵареи, аиҩызареи абзиабареи иазышәкла».
Иара иҳәеит иара убас, иқәҿиара маӡас иаҵоу ишыруаку – амилаҭтә традициақәа рықәныҟәара, избан акәзар «ужәлар рҵасқәа уанрықәныҟәо егьырҭ зегьы уҽрылукаауеит, нас иаҳагьы урдырыр, ҩызас уҟарҵар рҭаххоит».
Аиԥылараҿы дықәгылеит Аконгресс Иреиҳаӡоу ахеилак ахантәаҩы иаппарат анапхгаҩы Кан Ҭаниа. Иара еиҭеиҳәеит АААК инанагӡахьоу апроектқәа ртәы: Абираҟ амш азы аныҳәа дуқәа реиҿкаара, агәыҳалалратә акциа «Агәы аԥхарра» уҳәа убас егьырҭгьы. Ҭаниа убасгьы адырра ҟаиҵеит хара имгакәа ауниверситет аҿы ишаԥҵахо АААК аҿарацәа рыҟәша.
Астудентцәа мҩақәиҵеит убасгьы аҭҵаарадыррақәа рдоктор, академик Ианварби Екба. Иаргьы аҿарацәа ааԥхьара риҭеит Адунеизегьтәи аԥсуа-абаза конгресс аусура активла рхы аладырхәырц.
«Шәалахәыз, ажәалагалақәа ҟашәҵала, шәымшәан. Хымԥада, ари аус аҿы зегь шәеидгылароуп: гхак шәыхьыргьы, аиҳабацәа еснагь ишәыцхраауеит, шәдыриашоит», – иҳәеит Екба.
Аиԥылара ахыркәшамҭаз Мусса Егзакь Аԥсуа телехәаԥшра ажурналист Камилла Кирвал АААК аҟынтә агәаларшәагатә ҳамҭа ланаишьеит ААУ ажурналистика аҟәша астудентцәа ҞЧА имҩаԥысуаз акультуратә-спорттә фестиваль «Абаза» раҭаара иазкыз иреиӷьу аматериал азы.
АААК Афестиваль "Абаза"
Ҳакзаара анырра ӷәӷәа ҳанаҭеит: Аҟәа ихыркәшахеит раԥхьатәи афестиваль «Абаза»
Жьҭаара 16-18 рзы Аԥсны имҩаԥысуаз акультуратә-спорттә фестиваль «Абаза» аныҳәатә концерт ду ала ихыркәшахеит Аҟәа.
Адунеизегьтәи аԥсуа-абаза конгресс Аԥсны имҩаԥнагаз раԥхьатәи акультуратә-спорттә фестиваль «Абаза» аныҳәа ду ала ихыркәшахеит Аҟәа, Амҳаџьырцәа рыԥшаҳәаҿы, ахәаша, жьҭаара 18 рзы.
«Ҳара Аԥсны акультуреи аимиџьи рҭыгара ҳацхраалароуп. Еилкааны иҳамазароуп, егьа ҳаицәыхаразгьы, уи ҳаибабара ишаԥырхагам. Ҳара проблемас иаҳамоу ҳаибабара ахьмаҷу ауп. Аринахыс еиҳа ирацәаны ҳаиҿцаалоит, ҳаиқәшәалоит. Ҳаицны, ҳаӡәыкны ҳаззымиааиуа ҳәа акгьы ыҟаӡам. Ҳҭоурых ахаҭагьы уи аршаҳаҭуеит. Ԥхьаҟатәи ҳԥеиԥшгьы зеиԥшрахо ҳара ҳауп знапы иану, ҳара-ҳара ҳшеизыҟоу, ҳшеицхыраауа иабзоурахоит. Иахьа ҳара ҳаидгылоуп, ҳаӡәыкуп, уи алагьы иааҳарԥшит ҳаԥхьаҟагьы ҳаицны шьаҿа ӷәӷәала ацара шҳалшо», - иҳәеит АААК Иреиҳаӡоу ахеилак ахантәаҩы.
Мусса Егзакь асценахь дааиԥхьеит раԥхьаӡа акәны Ҭырқәтәылантәи зҭоурыхтә ԥсадгьыл ахь иааз ақәԥаҩ қәыԥш Сердар Шамиль Гиуль Дохмаа. Иара Егзакь инапаҟынтә аҳаҭыртә медал иоуит.
Афестиваль афинал аҟны аконцерт адагьы узхәаԥшыша рацәан. Аныҳәа ахьымҩаԥысуаз адәы ҭыԥ-ҭыԥла еихшан: џьара – ашәуаа ржәытә фотосахьақәа дуны икьыԥхьны еиврыԥххаа игылан, ҽаџьара – алингвистикатә хсаалақәа, урҭ инарцәыхарамкәа – Аԥсны аҳәынҭқарратә музеи аколлекциа аҵәахымҭақәеи Ельбырӷан ақыҭа аетнографиатә музеи аекспонатқәа рфотосахьақәеи рекспозициа.
Аҟәа ихыркәшахеит раԥхьатәи афестиваль «Абаза»
Аныҳәаҿы изҭахыз зегьы напыла аҟаитан аԥашьеи (абостонтә ԥара), хьы-рахәыцла аӡахышьеи рзы амастер-класс иахысыр рылшон. «Инџьықь» зыхьӡу амилаҭтә театри ҞЧА акәашаратә театри рҟынтә актиорцәа ажәытә абаза ҵас ала аҭаца аҩнду лыҩнагара шымҩаԥысуаз ықәдыргылеит.
«Уамакала иџьашьахәыз ныҳәан. Сара сеигәырӷьоит схәыҷқәа сыманы сахьааз. Иахьа ҳақалақь аныҳәа ду иамҽханакны иҟан. Иҭабуп ҳәа расҳәоит аиҿкааҩцәа зегьы», – ҳәа лцәаныррақәа ҳацеиҩылшеит Аҟәа инхо Мадина Аҩӡԥҳа.
Жәаҳәарада, афестиваль аҭааҩцәа зегьы ачысқәа ахьықәыз аишәа иаднаԥхьалон. Абаза милаҭтә чысқәа ҷыдала афестиваль азы иҟаҵаны Ҟарачы-Черқьесиантә арахь иааргеит ИАЕ «Алашара» иатәу Аҳәса рхеилак алахәцәа.
«Уаанӡа абаза милаҭ чысқәа ргьама сымбацызт. Даргьы абысҭа рымоуп, аха уи аныхьшәашәалак ауп ианырфо са-сала ихыхны. Ҳара ҳчысқәа ргьама иеиԥшуп уҳәартә иҟоуп, аха иара убри аамҭазы излеиԥшымгьы рацәоуп. Еиҳарак сара исгәаԥхеит абаза чысхаақәа. Афестиваль ссируп. Аҟәа агәҭаны абаза чеиџьыка агьама ҳбартә ҳанбаҟалоз уи акәымызҭгьы!» – ҳәа лгәырӷьара ҳацеиҩылшеит ажурналист Наала Қаҩԥҳа.
Акультуратә-спорттә фестиваль «Абаза» иаҭааит атәыла аиҳабырагьы, Аԥсны ахада Рауль Ҳаџьымба аԥхьа днаргыланы. Атәыла ахада афестиваль аҭыԥқәа зегьы дрылсит, абаза милаҭтә чысхкқәагьы ргьама ибеит.
Аԥсны ахада ихаҭыԥуаҩ Аслан Барцыц иазгәеиҭеит, афестиваль арҭ амшқәа рзы аԥсуааи абазақәеи шәҩыла еидызкылаз акультуреи аспорти ирныҳәа духеит ҳәа.
«Ари иналукааша хҭысхоит ҳаешьаратә жәларқәа реизыҟазаашьа аҭоурых аҿы. Ҳара ҳзы игәахәара дууп абрысҟаҩык ҳашьцәеи ҳаҳәшьцәеи абра иахьаҳбо. Агәра ганы сыҟоуп: афестиваль «Абаза» итрадициатәу акәны иҟалоит, акырӡа шықәсагьы ҳаԥхьаҟа ҳзыргәырӷьало ныҳәахоит ҳәа», – иҳәеит Аслан Барцыц.
Афестиваль убас ала еиҿкаан, доусы игәы иақәшәо аусхк ԥшааны гәахәарала иԥсы ишьартә еиԥш. Убас, ахәыҷқәа рзы иҷыдоу аҭыԥ ылхын, уаҟа ахьыбҿар дырлахҿыхуан зегьы бзиа еицырбо амультфильмқәа рфырхацәа.
«Сара исгәалашәоит Ахәыҷқәа рыхьчара амш иазкыз аныҳәа (уигьы АААК еиҿнакааит рашәарамзазы – аред). Уи анынҵәа ҳара зегьы ҳаигәыӷуан хара имгакәа иара аҩыза даҽа ныҳәак ҟаландаз ҳәа. Сара ара даара исгәаԥхоит», – ҳәа дгәырӷьаҵәа иҳәеит бжьы-шықәса зхыҵуа Мараҭ Барцыц.
АААК абжьааԥны имҩаԥнаго аныҳәақәа ирҭаауа асасцәа милаҭ маҭәала аҽеилаҳәара ргәаԥхо иҟоуп. Акультуратә-спорттә фестиваль «Абазагьы» убас иҟоу ныҳәахеит. Уахьынаԥшааԥшуаз ԥсыуа маҭәала еилаҳәаз хәыҷи-дуи улаԥш рықәшәон. Арҭ акостиумқәа афестиваль еиҳагьы идырԥшӡон.
«Сара арахь сааит сани сҩызцәеи срыцны. Даара исгәаԥхоит зегьы. Сара амилаҭтә маҭәа аныҟәгара бзиа избоит, избанзар сара саԥсыуоуп», – иҳәеит ԥсыуа маҭәала зҽеилаҳәаны афестиваль ахь иааз аҷкәын Арсоу Гәынба.
Адунеизегьтәи аԥсуа-абаза конгресс иатәу Аҳәса рхеилакқәа рнапхгаҩы Гета Арӡынԥҳа ахҭыс ацашьа ахҳәаа аҭауа иазгәалҭеит, афестиваль аиҿкааҩцәа ззыԥшыз зегь нагӡахеит ҳәа.
«Ҳаззыԥшыз зегь реиҳа ихадароу ҟалеит: аԥсуааи абазақәеи ҿарацәа дара-дара еибаҳарбеит,еибаҳардырит. Иацы афестиваль азырхиараан ицхыраауан аԥсуа, абаза волонтиорцәа. Ҳара еибаҳарбеит уаанӡа еибазымдыруаз [арҿиаратә] коллективқәа. Ааи, ҳәарада, аимадарақәа еснагь иҟан, аха афестиваль – ҳазегь џьарак ҳаидызкыло ҵакырахеит. Зегь еиқәшәшәа иҟалеит, ҳара даара ҳаигәырӷьоит [Аԥсны] иахьҳадаҳкылаз раԥхьатәи акультуратә-спорттә фестиваль «Абаза», - лҳәеит Арӡынԥҳа.
Лара еиҭалҳәеит афестиваль азырхиара, уи аиҿкаара аамҭа рацәа шагаз.
«Даара акыраамҭа ҳазыԥшын ари амш, ирацәаны ҳҽазыҟаҳҵон иара, иҳаду аҭакԥхықәра еилаҳкаауан. Ҳаамҭазтәи Аԥсны аҭоурых аҿы раԥхьаӡа акәны ашьханхыҵтәи ҳашьцәа абас рҽеидкыланы рҭоурыхтә ԥсадгьыл иаҭааит: аделегациа иалахәын шәҩык рҟынӡа ауааԥсыра. Ҳара ҳзы ихадаран ҳҭоурыхтә, ҳмилаҭтә, ҳбызшәатә акзаара аарԥшра», – лҳәеит Гета Арӡынԥҳа.
Афестиваль хәлаанӡа ацара иаҿын, ажәлар еибабон, инеиааиуан, еицгәырӷьон.
Аԥсны имҩаԥысыз раԥхьатәи акультуратә-спорттә фестиваль «Абаза» хацыркын жьҭаара 16 рзы Адунеизегьтәи аԥсуа-абаза конгресс Иреиҳаӡоу ахеилак ахантәаҩы ихраҿа агаразы зхы иақәиҭу аиқәԥара атурнир ала, иагьцон хымш.
Аиааиразы агәазыҳәара: Егзакь ихраҿа агаразы аабатәи атурнир афотоҭоурых
«Абаза» аԥшшәы блахкыгақәа: амилаҭтә кәашарақәеи, ашәақәеи, ажәытә ҵаси
Аемоциақәеи аныррақәеи: асасцәеи аиҿкааҩцәеи Аԥсны имҩаԥысыз раԥхьатәи афестиваль "Абаза" иазкны
Раԥхьатәи афестиваль "Абаза": атрадициа бзиа ахыҵхырҭақәа
Афестиваль «Абаза» ахыркәшара аҽны имҩаԥысыз аконцерт иалахәын Циала Ҷкадуа напхгара зылҭо акәашаратә ансамбль «Абаза».
Афестиваль хықәкы хадас иамаз иреиуан аԥсуа-абаза жәлар рҭоурых аиҭаҳәара. Афото аҟны: абаза жәлар рыԥсҭазаареи рыбзазареи атәы зҳәо еиуеиԥшым аҭоурыхтә, аетнографиатә еизгақәа ахьықәгылаз астенд.
Аконцерт иалахәын Ҟарачы-Черқьесиатәи акәашаратә коллективқәа.
Аԥсуа драматә театр аҿаԥхьа Амҳаџьырцәа рыԥшаҳәахьы ари аҽны ауаа рацәа ааиуан.
Афестиваль аҟны изҭахыз зегьы ҟаитанла аԥашьеи хьы-рахәыцла аӡахышьеи рҵарц рылшон.
Афото аҟны: амузыкатә гәыԥ «Абазгаа».
Аконцерт далахәын еицырдыруа аԥсуа шәаҳәаҩы Мадина Кәарцхьиаԥҳа.
Лықәгыларала ахәылԥаз лырԥшӡеит иара убас абаҩхатәра злоу ашәаҳәаҩ Саниа Ҭаниаԥҳа.
«Инџьықь» зыхьӡу амилаҭтә театри ҞЧА акәашаратә театри рҟынтә актиорцәа ажәытә абаза ҵас ала аҭаца аҩнду лыҩнагара шымҩаԥысуаз ықәдыргылеит.
Амца ықәызҵоз амилаҭтә кәашарақәеи акәашацәа рхаҭақәеи уажәи-уажәи ахәаԥшцәа рнапеинҟьабжь иаԥсахон.
Ахәылԥаз амҩаԥгаҩ, еицырдыруа аԥсуа актиор Кьасоу Ҳагба.
Уи ҩызара изылуан абаза шәаҳәаҩы Аминаҭ Наԥшьԥҳа.
Афестиваль аҳәаақәа ирҭагӡаны изҭахыз зегьы Аконгресс иалалар рылшон, уи азы анкета харҭәаатәын.
Афестиваль «Абаза» иаҭааит атәыла аиҳабырагьы, Аԥсны ахада Рауль Ҳаџьымба аԥхьа днаргыланы. Атәыла ахада абаза чысхкқәа ргьама ибеит.
Аԥсуа, абаза коллективқәа Кавказ жәларқәа рыкәарашарақәа нарыгӡон.
Афестиваль асасцәа рнапеинҟьабжьқәа еихсыӷьуамызт.
Афото аҟны: абаза шәаҳәаҩы Сулҭан Лагәыцә.
Афото аҟны, арымарахьтә арыӷьарахь: Аԥсны ахада ихаҭыԥуаҩ Аслан Барцыц, Аԥсны ахада Рауль Ҳаџьымба, АААК Иреиҳаӡоу ахеилак ахантәаҩы Мусса Егзакь.
Аҿар рфольклортә ансамбль «Ахьышьҭра». Анапхгаҩцәа – Есма Гәынԥҳаи Саида Џьниаԥҳаи.
Авокалтә конкурс «Орфеи» алахәҩы, аԥсышәала зегьы иреиӷьны ашәа анагӡаразы АААК аҳамҭа ҷыда иаԥсахаз ашәаҳәаҩ қәыԥш Саида Азизова.
Аԥсны зҽаԥсазтәыз артист Заур Зыхәба.
Аԥсны зҽаԥсазтәыз артист Русҭан Кәанџьариа.
Аԥсны жәлар рартистка Лиудмила Гәымԥҳаи, Заур Зыхәбеи, Русҭан Кәанџьариеи аныҳәатә концерт хдыркәшеит ашәа «Иҭбаауп адунеи» ала.
Аԥсуа драматә театр аҿаԥхьа асцена шьақәыргылан. Амш аҽеиҩшамҭазы арахь еизо иалагеит ақалақь ауааԥсыреи афестиваль асасцәеи. Адәы иқәыҩуан амилаҭтә музыка, иаднаԥхьалоз зегьы аныҳәатә гәалаҟара рыҭауа.
Аспорти аиҩызареи: Егзакь ихраҿа агаразы атурнир Гәдоуҭа ишымҩаԥысыз
Ҳакзаара анырра ӷәӷәа ҳанаҭеит: Аҟәа ихыркәшахеит раԥхьатәи афестиваль «Абаза»
Аемоциақәеи аныррақәеи: асасцәеи аиҿкааҩцәеи Аԥсны имҩаԥысыз раԥхьатәи афестиваль "Абаза" иазкны
Афестиваль "Абаза"
Аԥсуа жәлар рашәа "Ахәрашәа", инарыгӡоит Академиатә хор ду "Ахортә шәаҳәара аҟазацәа"
© Аԥсуа телехәаԥшра
XVII-тәи афестиваль "Хьыбла Гьерзмаа шәаалыԥхьоит..." мҩаԥысит Аҟәа, астадион "Динамо" аҟны, жьҭаара 20 рзы
XVII-тәи афестиваль "Хьыбла Гьерзмаа шәаалыԥхьоит..." аҳәаақәа ирҭагӡаны иқәгылеит Академиатә хор ду "Ахортә шәаҳәара аҟазацәа". Ахор ашәаҳәаҩцәа акапелла ҳасабала инарыгӡеит аԥсуа жәлар рашәа "Ахәрашәа". Астадион "Динамо" еизнагаз зықьҩыла ахәаԥшцәа зегьы гыланы рнапы еинырҟьон.
Аԥсны Хьыбла Гьерзмаа
Аԥсуа бызшәа азҵаарақәеи аҭакқәеи жәаба рыла
Аԥсуа бызшәа – кавказтәи абызшәатә ҭаацәара иалоу мраҭашәара-кавказтәи (аԥсуа-адыга) абызшәатә гәыԥ ахь иаҵанакуеит. Зегь реиҳа иазааигәоу бызшәоуп абаза бызшәа, аԥсшәеи абаза бызшәеи иргәыцхәу бызшәақәоуп иара убас адыга бызшәа, аҟабарда-черқьес бызшәа, нас аубых бызшәа (иахьазы иԥсхьоу). Аԥсуа бызшәа адунеиаҿы зегь реиҳа ижәытәӡоу, ҳаамҭанӡа еиқәхаз архаикатә бызшәақәа ируакуп. Аԥсуа бызшәа алфавит 64 нбан рыла ишьақәгылоуп: ацыбжьыҟа шьҭыбжьқәа 56 ыҟоуп, абжьыҟақәа 6, иара убас арԥшқага дыргеи ахаргьежьратә дыргеи.
Ианбашьақәгылеи аԥсуа бызшәа?
Аԥсуа-адыга ԥхьабызшәа х-махәҭак рыла (аԥсуа бызшәа, адыга бызшәа, аубых бызшәа) аҽеиҩшара иалагеит инықәырԥшны хә-нызқь шықәса раԥхьаҟа.
Иахьатәи аҭҵаарадырраҿы иазхаҵаны иҟоуп аԥсуа-адыга бызшәақәеи ҳера ҟалаанаӡа ахԥатәи азқьышықәсазы Азиа Маҷ иқәынхоз ахаттцәа рбызшәеи реигәыцхәра атәы зҳәо агипотеза.
Ажәытә аԥсуа бызшәа адиалектқәа рацәаны иаман. Урҭ адиалектқәа хылҵшьҭрала еизааигәаз аимшьҭрақәа злацәажәоз бызшәақәан. Аха ҳера аныҟала раԥхьатәи ашәышықәсақәа инадыркны урҭ аимшьҭрақәа рҽеидырыкыло иалагеит. Аԥхьа аҳрақәа аԥырҵон, анаҩс VIII-тәи ашәышықәсазы иаԥҵахеит аҳәынҭқарра. Абасала ишьақәгылеит иаку аԥсуа жәлар, нас ишьақәгылеит ажәлар зегь злацәажәоз, ирзеиԥшыз аԥсуа бызшәагьы.
Константин Абасгиатәи имҳәыр-хьынҳала, заатәи абжьарашәышықәса
Ажәытәан аԥсуаа аҩыра рымазма?
Аԥсуа бызшәа ҿыц аҩыра зауз абызшәақәа ирхыԥхьаӡалоуп. Ишырҳәо ала, XIX-тәи ашәышықәсанӡа аԥсуа бызшәа аҩыра амамызт, аҵара змаз Аԥсны ауааԥсыра, алитературатә бызшәа аҳасабала IX-тәи ашәышықәсанӡа абырзен бызшәа рхы иадырхәон. Анаҩс, IX—XIX-тәи ашәышықәсақәа рыбжьара – ақырҭшәа ахархәара арҭон, иара убас XVIII-тәи ашәышықәсазы – аосман бызшәа.
Аха ус шакәугьы, иҟоуп агәаанагара, аԥсуа жәлар ажәытәан рхатә ҩыра рыман ҳәа шьақәзырӷәӷәо. Хаҭала иаҳҳәозар, 1960 шықәсазы Маиҟәаԥ ақалақь азааигәара машәырла иԥшаан ахкәакь аформа змаз, асалҩыра зныз ахаҳәҟьаԥс. Ари аԥшаах ақәра дуӡӡоуп, ҳера ҟалаанӡа 4-3 азқьышықәсақәа рахь иаҵанакуеит. Аҵарауаа убас еиԥш алкаа ҟарҵеит, Маиҟәаԥтәи ахаҳә иану аҩыра аҭыԥантәи ашьагәыҭтә жәлар иртәуп ҳәа. Убас, аҭҵааҩы Гьрагь Турчанинов Маиҟәаԥтәи ахаҳәҟьаԥс иану аҩыра аԥхьара иҽазишәеит аԥсуа бызшәа ихы иархәны. Абар иара уи дшаԥхьазгьы: «Абри азегаа раҳ Марна Ду иԥа иоуп. Абаа Аииа иара итәуп. Хьизантәи иааз Ԥагьа абра дааины ҳазҭоу амза аламҭазы, 21 шықәсазы абри абаа иргылеит, ахратәылан, ахьы змоу адгьыл аҿы, Ԥахә аԥшаҳәаҿы».
Аха егьа ус акәзаргьы ари аԥхьашьа, алаҵәара зоухьоу егьи аҩбатәи аԥхьашьеиԥшгьы, аҭҵааҩцәа агәра хаҵаны ирыдрымкылаӡеит.
Аԥсуа бызшәала раԥхьаӡатәи анҵамҭақәа цәырҵит 1640-тәи ашықәсқәа рзы, усҟан аҭырқәа ныҟәаҩ Евлиа Челеби араб ҩырала аԥсуа ажәақәеи афразақәеи 40 аниҵеит. Анаҩс, XVIII-тәи ашәышықәса анҵәамҭеи, XIX-тәи ашәышықәса алагамҭеи рзы хазы игоу аԥсуа ажәақәеи афразақәеи уԥылоит Кавказ ныҟәарала иахысуаз Иоганн Гиульденштедти, аурыс аинрал Григори Розени, анемец ҵарауаҩ, аныҟәаҩ Петер Палласи, анемец ҵарауаҩ, мрагылараҭҵааҩы Иулиус Клапроти русумҭақәа рҿы.
Маиҟәаԥтәи ахаҳә асалҩыра зынҵоу
Аԥсуа алфавит аԥҵашьа шԥаҟалеи?
Аурыс ар аинрал-маиор, арратә анџьныр, абарон Пиотр Карл-иԥа Услар Кавказ дықәнагалеит Кавказтәи аибашьра ианасакьаҳәымҭаз, асапиортә батальон аҿы амаҵура анагӡаразы. Аха, Кавказ ажәларқәа рҭоурых аҿы ихьӡ аанхеит ампыҵахалаҩ иаҳасабала акәымкәан, аԥҵаҩык иакәны. Услар зегь реиҳа ихы-игәы зызцоз алингвистикеи аетнографиеи ракәхеит. Иара Аимператортә Аурыс Географиатә Хеилак Кавказтәи Аҟәша далан, Аурыс империа Аҭҵаарадыррақәа ракадемиа Аҭоурыхтә-филологиатә ҟәша алингвистика аганахьала алахәҩы-корреспондентс. Академиа адҵалагьы Кавказ иҟазаара аамҭа зегьы, 1837 шықәсазы иҟаҵаз еиԥҟьара хәыҷык алаҳамҵозар, иԥсы ахьынӡаҭаз – 1875 шықәсанӡа Услар Кавказ аҭоурых анҵара даҿын. Убри иԥсҭазаара зегьы ззикыз усны иҟалеит. Услар иԥҳа лгәалашәарақәа рыла, лаб иԥсра мышқәак шагызгьы атәым ажәақәа иҳәон, «ибжьы ҭыганы дцәажәон, дааҟәымҵӡакәа Шура аус зциуаз ашьхарыуаа рызҿиҭуан, еиҳаракгьы Казанфер». (Казанфер-Бек – даӷьсҭантәи ақыҭа Мамраҷ инхоз, алезгин бызшәазы Услар информаторс имаз – аред.).
Услар зегь реиҳа иҵабыргу хыҵхырҭас иԥхьаӡон абызшәа, ажәлар рҭоурых уи зеиӷьыҟам ала ианыԥшуеит ҳәа дахәаԥшуан, убри аҟнытә раԥхьаӡа инаргыланы кавказтәи абызшәақәы рыҭҵаара напы аиркуеит. Иҭҵаарақәа дрылагеит, мраҭашәаратәи Кавказ абызшәақәа – ачерқьес бызшәеи, аубых бызшәеи, аԥсшәеи рыҭҵаарала. Ачерқьес бызшәеи аубых бызшәеи рганахьала маҷк аинформациа аидкылара илшеит. Урҭ ирызкны иҟаиҵаз анҵамҭақәа кьыԥхьан Услар даныԥсы аамышьҭахь. Еиҳа инарҭбааны Услар иҭиҵааит аԥсуа бызшәа.
Аԥсуа бызшәа аҭҵаара далагеит 1861 шықәсазы Аҟәа, иагьациҵеит 1862 шықәсазы Тифлис. Ҩышықәса заҵәык рыла кавказтәи абызшәақәа рҟынтә реиҳа иуадаҩу ируаку аԥсшәа аструктура еилкааны уи алфавит аԥҵара илшеит. Бзыԥтәи адиалект шьаҭас иҟаҵаны иара иаԥиҵаз анбан 55 дырга рыла ишьақәгылан, акириллицала ианҵан. Абасоуп аԥсуа ҩыра аҭоурых шалагаз.
Даҽа хышықәса рышьҭахь, 1865 шықәсазы ицәырҵуеит анаҩстәи аурыс аинрал Иван Бартоломеи ианбан, уи даҽа 30 шықәса ахархәара аман. Ари анбан аиқәыршәараҿы шамахамзар ԥсахрада Услар иалфавит ахархәара аҭан.
Анаҩс, ХХ-тәи ашәышықәса зегьы аԥсуа алфавит аграфикатә шьаҭа изныкымкәа ирыԥсахуан – акириллица аҟынтә алатин шьаҭахь, нас ақырҭуа шьаҭахь, нас ҩаԥхьа акириллицахь.
Аҵыхәтәан, 1954 шықәсазы иӡбан Андреи Ҷоҷуа иалфавитахь ахынҳәра, иара уи оуп рҿыцрақәак алагаланы иахьа уажәраанӡагьы ахархәара змоу.
Абарон Пиотр Карл-иԥа Услари уи иаԥиҵаз алфавити
Аԥсшәеи абаза бызшәеи: ирзеиԥшуи излеиԥшыми?
Ашәуаа – Кавказ иашьагәыҭу ажәларқәа ируакуп, аԥсуа-адыга жәларқәа ргәыԥ ахь иаҵанкуеит. Иахьатәи аамҭазы ашәуаа реиҳараҩык нхоит Ҟарачы-Черқьесиа, аха рҭоурыхтә ԥсадгьыл Аԥсноуп.
Абаза бызшәа ҩ-диалектк амоуп – тапанҭатәи, ма ашәуа, нас – ашьхарыуатәи. Урҭ аиԥшымзаарқәа рымоуп афонетика аганахьалеиԥш, алпексикеи аграмматикеи рганахьалагьы, аха аҩ-диалектк ныҟәызго дара-дара реилибакаараҿы ауадаҩрақәа рԥылаӡом.
Абаза бызшәа даараӡа аԥсшәа иазааигәоуп, еиҳаракгьы ашьхарыуа диалект.
Аспециалистцәа ргәаанагарала, абаза бызшәа хазы иҽио иалагеит VIII-XII-тәи ашәышықәсқәа рзы. Аԥсшәаҿеиԥш абаза бызшәаҿгьы ишәышәуа-ишышуа ашьҭыбжьқәа рацәоуп. Иҟоуп иара убас ихадоу абжьыҟа шьҭыбыжьқәа ҩба – «а», «ы».
Афотоколлаж
Хә-ҳәыҳәк хә-махә ҩак ирықәтәан…
Хә-ҳәыҳәк хә-махә ҩак ирықәтәан... Зегьы еицырдыруа абри ажәарццак аханатә еиҳагьы аҳәара уадаҩын. «Хә-ҳәыҳәк хә-махә ҩак ирықәтәоуп, хәба-хәба ԥацәа рымоуп, рымаҳә амахә аӡа иқәтәоуп» - абри авариант ауп 1939 шықәсазы иҭыҵыз Дырмит Гәлиа иазирхиаз аԥсуа ажәаԥҟақәеи ажәарццакқәеи реизгаҿгьы иаҳԥыло.
Ажәарццакқәа ажәлар ирылаҵәаны иҟан, ахәыҷқәа абызшәа дырҵараҿы, рыбз «аԥҽразы» цхыраага бзиан. Абар даҽа ҩба-хԥа ҿырԥшы:
Аҳ иҳаихаҳа ажә ихнаҳаҳаит /Ah ihaikhaha az⁰ ikhnahahait
Арланаа ран лылтарра /Arlanaa ran lyltarra
Амцарцәаҩцәа амца дырцәеит, амцарцәараз аамҭа рцәымцеит /Amcarc⁰aüc⁰a amca dirc⁰eit, amcarc⁰araz aamta rc⁰ymceit
Аԥсуа жәаԥҟақәеи ажәарццакқәеи реизга, Дырмит Гәлиа, 1921 шықәса
Аԥсуа бызшәа зыхьчатәузеи?
1994 шықәсазы ИУНЕСКО раԥхьаӡа акәны иҭнажьит «Аӡра ашәарҭара иҭагылоу адунеи абызшәақәа ратлас», усҟантәи ашықәсқәа рзы ари аизга иԥсуа абызшәақәа рышәҟәы ҟаԥшь ҳәагьы иашьҭан. Аизга аиқәыршәараан хра злоу ҳәа иалыркауан акритериқәа жәба, урҭ рахьтә зегь реиҳа ихадароу ҳәа иԥхьаӡоу – абызшәа зҳәо рхыԥхьаӡара адагьы, аҿыц абиԥара рымдароуп.
Атлас есааира аҽарҿыцуеит, иахьазы уаҟа иарбоуп 2500 бызшәа, даҽакала иаҳҳәозар – адунеи аҿы иҟоу абызшәақәа зегьы хынтә ишаны хәҭак угозар, убри инеиҳаны. Уахь иалоуп аԥсуа бызшәагьы, «ишәарҭоу» абызшәақәа ркатегориа иахыԥхьаӡалоуп, ус иҟоу абызшәа иалацәажәоит ахәыҷқәа реиҳараҩык, аха уи ахархәара ԥкуп, иаҳҳәап, ма ашкол аҿы ирҳәоит, ма аҩны.
Абызшәақәа зегьы, абызшәа маҷқәагьы уахь иналаҵаны, реиқәырхара аҵак ду амоуп, ауаатәыҩса ркультуратә еиуеиԥшымзаара аиқәырхара аганахьалеиԥш, аҭҵаарадырра аганахьалагьы. Иҟалаз уи ауп, аӡра ашәарҭара иҭагылоу абызшәақәа реиҳарак алингвистика аганахьала ирыхәҭоу азхьаԥшра рмоуцт, иахьа уажәраанӡа имаҷны иҭҵаауп, аинтерес дугьы рыҵоуп аиҿырԥшратә-ҭоурыхтә бызшәадырразы, аетнографиазы, акультуратә антропологиазы.
Аԥсны аԥсуа бызшәа аиқәырхара азҵаара аҳәынҭқарра аҩаӡараҿынӡа ишьҭыхуп. Аҳәынҭқарратә бызшәатә политиказы аилак ари ахырхарҭала иҟоу аполитика хылаԥшра анаҭоит, иҭнажьуеит аметодикатә литература, ахәыҷтәы сахьаркыратә литература, ажәарқәа, ахәыҷбаҳчақәеи ашколқәеи рзы аудио-видео ҭыжьымҭақәа.
Ҳаамҭазтәи аԥсуа арҵага шәҟәқәа
Аԥсуа бызшәа шаҟаҩы ирҳәода?
Аԥсуа бызшәа – Аԥсны Аҳәынҭқарратә бызшәас иҟоуп. Иара хатәы бызшәас ирымоуп ҳтәыла иқәынхо ауааԥсыра рыбжаҩык, даҽакала иаҳҳәозар – милаҭла иаԥсыуоу 122 нызқьҩык ауааԥсыра, (2011 шықәсазтәи ашәҟәҭаҩра аихшьалақәа рыла).
Урыстәыла – 2010 шықәсазтәи ашәҟәҭаҩра адыррақәа рыла, аԥсуа бызшәа рдыруеит 6786-ҩык ауаа.
Ҭырқәтәыла – 1965-тәи ашәҟҭаҩра адыррақәа рыла, 4563-ҩык ауаа хатәы бызшәас иадырбеит аԥсуа бызшәа (мамзаргьы абаза бызшәа, избан акәзар, Ҭырқәтәыла арҭ аҩ-бызшәак ак акәны иԥхьаӡоуп, абаза ҳәа иашьҭоуп), иара убасгьы 7836-ҩык аҩбатәи бызшәас иадырбеит.
Аԥсуа бызшәа иахьа Аԥсны ахьынӡанаӡа-ааӡо зехьынџьара ирҳәоит.
Абаза бызшәа Нхыҵ-Кавказ алаҵәара амоуп: Ҟарачы-Черқьесиа аҵакырадгьыл аиҳарак аҿы, Краснодартәи атәылаҿацә ахь иаҵанакуа Мостовтәи араион аҿы, иара убас Кисловодск акәша-мыкәша.
XIX-тәи ашәышықәсазы, аԥсуа жәлар ишҳәыԥкыз рыԥсадгьыл ааныжьны Османтәи аимпераиахь иқәҵыр акәхеит. Убри аҟнытә аԥсуа бызшәа Ҭырқәтәылагьы алаҵәара аиуит. Иахьа иарала ицәажәоит аԥсуаа жәпаҩны иахьынхо апровинциақәа – Дузџьа, Болу, Сақариа, Ҟаисери, Самсун, Сивас, Бурса уҳәа убас егьырҭгьы рҿы.
© Наала Аҩӡпҳа
Анаша акәу, акьантыр акәу? Аԥсшәа шаҟа диалект амоузеи?
Аԥсуа литературатә бызшәа афонетикатә система абжьыуатәи адиалект шьаҭас иамоуп (ишәышәуа-ишышуа бзыԥтәи ацыбжьыҟа шьҭыбжьқәеи, афонемара зуа бзыԥтәи аларингалтә шьҭыбжьқәеи алаӡам), аха алексика аганахьала алитературатә бызшәа адиалектқәа зегьы рбеиара шьҭнакааит. Иаҳҳәап, алитературатә бызшәаҿы ахархәара рымоуп бзыԥҭәи адиалект ажәақәа – «анаша», «аџьықәреи» – абжьыуатәи ажәақәа «акьынтыр», «аԥш» ракәымкәа.
Оҭҳара ақыҭа
Атәымуаҩы аԥсшәа изҵома?
Иаҳҳәап, ҵаҟа иаагоу ажәақәа реиҭагаразы ҳәоук аҭаххоит, аԥсшәаҿы ажәакала иуҳәар иулшо, егьырҭ абызшәақәа рҿы аҳәоу дуӡӡак умҳәар ада ԥсыхәа амам: дыҩналаӡом, диацәажәоижьҭеи, улызиасырцәажәоит.
Абызшәа абас иахьыуадаҩу иахҟьаны иҟоуп агәаанагара иаԥсыуам ари абызшәа изҵаӡом ҳәа, аха егьа ус акәзаргьы, иҟоуп ари агәаанагара аҿыԥызҽуа аҿырԥшқәа, урҭ акыраамҭа инеиԥынкыланы аԥсшәа рлымҳа иахьҭаҩуа иабзоуразаргьы.
Изеиԥшрази раԥхьатәи аԥсуа шәҟәы?
«Аҽы ԥсыр, адәы аҭынхоит, ауаҩы дыԥсыр – иажәа», – абарҭ ажәақәа рыла Гәлиа аԥсуа литератураҿы имҩа хациркит, иара аԥсуа литература ахаҭагьы амҩа азылихит.
«Ажәеинраалақәеи ахьыӡыртәрақәеи» кьыԥхьын 1912 шықәсазы Тифлистәи атипографиаҿы (Е.И.В. ҳәа зыхьӡ арбоу Кавказ анаместник иканцелиариаҿы). Аҭыжьымҭа аспонсор хадас иқәгылеит «Аԥсуаа рырккаҩцәа реилазаара», иҳәатәуп усҟантәи аамҭақәа рзы ажәлар реиҳараҩык аҩышьеи аԥхьашьеи шырыздыруаз. Абри ахеилак ауп иаҳхысыз ашәышықәса алагамҭазы аԥсуа школқәа аазыртуаз, абиблиотекақәа еиҿызкаауаз, арҵагашәҟәқәа ҭзыжьуаз, аҵара аиура иазгәышьуаз аԥсуаа харџьлагьы ирыцхраауаз.
Аԥсышәала иҭыҵыз раԥхьатәи ашәҟәқәа: «Аԥсуа жәаԥҟақәеи, ацуфарақәеи, ажәарццакқәеи», автор: Дырмит Гәлиа, 1907 шықәса; «Ажәеинраалақәеи ахьӡыртәрақәеи», автор: Дырмит Гәлиа, 1912 шықәса; «Аԥсуа нбан», автор: Андреи Ҷоҷуа, 1909 шықәса
АААК Адискуссиатә клуб аусура иалагеит
Ажәабжьқәа
Адунеизегьтәи аԥсуа-абаза конгресс иӡырнагеит апроект ҿыц – Адискуссиатә клуб.
Аклуб ӡырыргеит абҵара 7 рзы аибадырратә еиԥылараҿы, уи рхы аладырхәит Аконгресс Иреиҳаӡоу ахеилак алахәцәеи, аԥсуа массатә-информациатә хархәагақәеи. Ари нахыс апроект активла аусура иалагоит: уи иалахәхарц зҭаху разыҳәарақәа реидкылареи, аилатәарақәа реиҿкаареи рганахьала. Аклуб аилатәарақәа ирылахәхар рылшоит Аԥсны атәылауаа зегьы, қәрас ма социалтә статусс изҵанакуазаалак.
Аклуб анапхгаҩыс дыҟоуп ААУ Аполитологиеи асоциологиеи ркафедра арҵаҩы еиҳабы Ирина Турааԥҳа. Аклуб аусураҿы ихадароу принципс лара иалылкаауеит «аиҟарара» аформат. Уи иаанаго – аиԥыларақәа зегьы ҭаацәашәала имҩаԥыслоит, зегь рыла иаартны – аиԥылара иалахәу зегьы, аиҳабы-аиҵбы ҳәа еилых ҟамҵакәа, дара-дара реицәажәарала ишьақәыргылахоит аклуб аусура: аҿар аиҳабыратә абиԥара рхаҭарнакцәа азҵаара рырҭар рылшоит, абжьаратәи атәылауаа ракәзаргьы, ргәы иҵхо азҵаарақәа рыла ишиашоу аекспертцәа ирыдҵаалар рылшоит.
Адискуссиатә клуб алахәразы азыҳәақәа аарышьҭхьеит 28-ҩык ҳәа адырра ҟалҵеит Ирина Турааԥҳа.
Иаҳҳәап, аклуб аусура лхы алалырхәырц лыӡбеит Аԥсны Аҭҵаарадыррақәа ракадемиа иатәу аҭҵаарадырра аҿиара афонд аҟәша аиҳабы Ханна Наҷҟьебиаԥҳа. Лара АААК акорреспондент изеиҭалҳәеит Аконгресс аусура дшацклаԥшуа, адискуссиатә клуб лассы ишхацыркхо атәы анлаҳагьы, лакҩакрада анкета шхалырҭәааз.
«Агәра ганы сыҟоуп, ари аклуб – аиҳабыратә абиԥареи аҿари еиԥымҟьо реиҿцәажәара ахьалыршахо ҭыԥхоит ҳәа, иара убасгьы ҳаилазаараҿы асоциалтә ҵакы змоу апроектқәа раларҵәаразы зеиӷьыҟам ак акәхоит ҳәа», – лҳәеит Наҷҟьебиаԥҳа.
АААК ауснагӡаратә маӡаныҟәгаҩ Инар Гыцба иазгәеиҭеит Адискуссиатә клуб аԥҵара аидеиа шықәсык аҟара алацәажәара шцоз.
«АААК аҽарҭбаауеит ҳаилазаараҿы акрызҵазкуа аусқәа рылахәхара аганахьала. Ҳара ҳшазхәыцуа ала, ари аклуб – апроектқәа «рышьҭаҵарҭатә банк» иаҩызахоит. Аҿарацәеи аиҳабацәеи реибабара, русеицура ахьалыршахо ҭыԥ бзиахоит ҳәа ҳақәгәыӷуеит», – иҳәеит Гыцба.
Аклуб аусураҿы иалкаауп ихадароу ф-хырхарҭак: аԥсуа бызшәа аиқәырхареи арҿиареи, ахатәы бызшәала иаԥҵоу алитература аларҵәара ацхраара, аԥсуа-абаза милаҭ рҭоурыхтә-культуратә ҭынха аиқәырхара, амилаҭтә ҭҵаарадырра аҿиареи аларҵәареи ацхраара, итрадициатәу аморалтә-етикатә кодекс Аԥсуара аиқәырхараҿы ацхыраара аҟаҵара, иааҳакәыршоу аԥсабареи аекологиеи рыхьчара.
АААК Адискуссиатә клуб аҳәаақәа ирҭагӡаны аусура иалагоит иара убас иавтономтәу апроект (ихадоу атемақәа рынахыс – аред.) – «Анацәеи абацәеи рыклуб». Уи хацыркхоит абҵара 30 рзы, напхгаҩыс дамазаауеит ахшара рацәа ран Кама Кәыҵниаԥҳа.
«Анацәеи абацәеи рыклуб» хықәкыс иамоу атәы далацәажәауа, лара иазгәалҭеит русура ихадоу х-хырхарҭак шамазаауа.
«Аспециалистцәа рԥыларақәа еиҿаҳкаалоит, анацәеи абацәеи рдыррақәа ирызҳарҳалоит, акрызҵазкуа, аинтересгьы зҵоу еиуеиԥшым онлаин-школқәа рахь иҳашьҭлоит. Хықәкы хадас иҳамоу – зхәыҷқәа рыԥсҭазаашьа аиӷьтәразы ак ҟазҵар зҭаху анацәеи абацәеи реидкылароуп. Ахәыҷқәа ирызҳацыԥхьаӡа ицәырҵуеит еиуеиԥшым азҵаарақәа, ауадаҩрақәа, убасҟан аспециалист, мамзаргьы уи ақәра иҭысхьоу ахәыҷқәа зааӡахьоу аӡәы иабжьгара даара иуҭаххоит», – лҳәеит Кәыҵниаԥҳа.
АДИСКУССИАТӘ КЛУБ АЛАХӘҨЫ ИАНКЕТА АҬГАРА
АААК Адискуссиатә клуб
© europechess.org
Адиаспора
Адунеизегьтәи аԥсуа-абаза конгресс иамоу арегионалтә ҟәшақәа рхыԥхьаӡара иацлеит Британиа Ду иаарту аҟәша ҿыц.
Адунеизегьтәи аԥсуа-абаза конгресс арегионалтә ҟәша ҿыц аартуп Британиа Ду аҳҭнықалақь Лондон. Абри атәы ааицҳаит АААК Иреиҳӡоу ахеилак алахәыла Виачеслав Чрыгба. Иара Еиду акралрахь иусура аҭаара иалагӡаны дырԥылеит Лондон иҟоу аԥсуа-абаза диаспора рхаҭарнакцәа, асабша, ԥхынҷкәын 7 рзы.
© Виачеслав Чрыгба
АААК Иреиҳӡоу ахеилак алахәыла адырра ҟаиҵеит, аиԥылара иалахәыз зегьы, ишаԥу еиԥш, Аконгресс алаларазы анкетақәа шрыдгалаз. Чрыгба аиԥылараҿы ирзеиҭеиҳәеит анкетақәа рхарҭәаара шалшо АААК аинфопортал аҟынгьы.
Иара иазгәеиҭеит аиԥылара «иԥханы, аиашьаратә ҟазшьа аманы» ишымҩаԥысыз.
«Ҳара ҳаицәажәара аԥсышәалеи англыз бызшәалеи имҩаԥысуан. Иҳарҭон азҵаарақәа Аԥсны иҟоу асоциалтә-економикатә ҭагылазаашьа иазкны, АААК аусура иазкны, адиаспора аҽамадаразы аҭакԥхықәра зду аструктурақәа русушьа иазкны. Иазгәаҭан акырӡа шаҵанакуа Аԥсныи Аконгресси рхаҭарнакцәеи араатәи адиаспореи аамҭа-аамҭалатәи реиԥыларақәа рымҩаԥгара», - ҳәа еиҭеиҳәеит АААК Иреиҳаӡоу ахеилак алахәыла.
Виачеслав Чрыгба Британиа Ду дыҟоуп планла иазгәаҭоу аусуратә ныҟәара аҳәаақәа ирҭагӡаны. Хара имгакәа аиԥш зеиԥшу аиԥыларақәа мҩаԥысраны иҟоуп Голландеи Германиеи инхо аԥсуа-абаза диаспорақәа рҟынгьы.
АААК аделегациа Ҭырқәтәыла иҟоу аԥсуа-абаза диаспора ирҭааит
Адунеизегьтәи аԥсуа-абаза Конгресс (АААК) ахада ҿыц Мусса Егзакьи, ахеилак анагӡаратә маӡаныҟәгаҩ Инар Гыцбеи раԥхьатәи рҳәаанырцәтәи аныҟәара мҩаԥысит Ҭырқәтәыла лаҵара 5 инаркны 8 рҟынӡа. Аԥсуа культуратә центрқәа рфедерациа (Аԥсуафед) аиҳабацәа официалла рԥыларақәа рыдагьы, аныҟәара апрограммаҿы иарбан атәылаҿы аус зуа аԥсуа культуратә центрқәа инарыгӡоз аусмҩаԥгатәқәа рҭаарагьы.
Аибадырреи, наҟ-наҟтәи аусеицура амҩақәа рылхреи
Аибадырреи, насгьы Адунеизегьтәи аԥсуа-абаза Конгресси аԥсуа-абаза диаспореи наҟ-наҟтәи русеицура амҩақәа рылхреи акәын хықәкы хадас иамаз АААК Иреиҳаӡоу Асовет ахада Муса Егзакь Ҭырқәтәыла иаҭаара.
Иахьазы, адиаспора ахаҭарнакцәа ирымоуп агәазыҳәара ду рҭоурыхтә ԥсадгьыли дареи реимадара аиҿкааразы, аҽеидкаларазы, аха уи шыҟаҵатәыҵәҟьоу еилызкаауа маҷуп, ҳәа иԥхьаӡоит АААК ахада.
Убри азоуп, Егзакь Аԥсуафед аиҳабыра данырԥылоз, ҭырқәтәылатәи ҳџьынџьуаа агәра зыдиарга, адунеизегьтәи аԥсуа-абаза диаспора ауаажәларратәи акультуратәи апроцессқәа ишалархәхало Аконгресс аҩныҵаҟа имҩаԥысуа реиԥш, убас Аԥсны зегьы аҟны имҩаԥысуагьы. АААК иҿыцу аинформациатә портал ҟалароуп акрызҵазкуа цхыраагӡаны ари аус аҿы: адунеи иқәынхо аԥсуааи абазақәеи ироуеит алшара рхатә культуреи, атоурыхи рҵаразы, дара еиҳа ирзыманшәалахо абызшәала.
Акәашара, ацәыргақәҵа, ачча-хәмарра: АААК аделегациа Ҭырқәтәыла раҭаара шымҩаԥысыз
Аԥсуафед аиҳабы Аҭанур Аҟусба иганахь ала агәрагара ҟаиҵеит ҭырқәтәылатәи адиаспора шазыхиоу излалшо ала ацхраара АААК аусура аҿы, иагьеиҭеиҳәеит закә уадаҩрақәоу аԥсуааи абазақәеи Ҭырқәтәыла ирызцәырҵуа. Убас, Аҟусба иазгәеиҭеит, аԥсуа тәылауҩшәҟәы Ҭырқәтәыла иҟоу аԥсуа диаспора ахаҭарнакцәа роураан ицәырҵуа азҵаарақәа, насгьы Аԥсни Ҭырқәтәылеи рыбжьара ишиашоу иҟоу амшынтә еимадара аартразы ишаҭахәу амчқәа зегьы реидкылара.
АААК анапхгареи адиаспора ахаҭарнакцәеи еицазааит агәаанагара, даҽа тәылак аҿы акультуреи абызшәеи реиқәырхареи рырҿиареи азы, аԥсуааи абазақәеи рзинқәеи ринтересқәеи адунеи зегьы аҟны рыхьчаразы, иаҭахуп еишьҭаргылу, исистематәу азнеишьа ҳәа, аԥсуа-абаза жәлар иахьазы рҿаԥхьа иқәгылоу ауадаҩрақәа раԥыхразы. АААК аҟны излазгәарҭаз ала, еуи анагӡара алыршахоит аидгылара мацарала, насгьы узвысыр иҟамло азҵаарақәа иаартны рылацәажәарала.
Иаҳцәыӡыз анапҟазара ахкқәа рырхынҳәреи аԥсуара ақәныҟәареи
Акультуратә программаҿы акрызҵазкуа акәны иҟалеит, лаҵара 6 рзы, ақалақь Адаԥазар (Сақариа арегион административтә гәҭа) имҩаԥысуаз аԥсуа аҳәса-анаплыхыҩцәа рцәыргақәҵа аҭаара. Еизаз рҿаԥхьа ицәырган анаплыхқәа, ахьы- араӡны рахәыцқәа рыла аԥара ижәытәӡоу аԥсуа техника ақәныҟәарала иҟаҵаз.
Ихьаауго иҟоуп, иахьазы ари атехника адырра Аԥсны шамахамзар иахьыӡхьоу, аха Ҭырқәтәыла иҟоу аԥсуа қыҭақәак рҿы еиқәхеит. Зерин Шамԥҳа – аԥсуа-абаза диаспора ахаҭарнак илҳәеит, ажәытәан аԥсуа ҳәсақәа ишырԥози, ишыӡахуази азы аинформациеи, насгьы уи аан рхы иадырхәоз амаҭәахәқәеи, амыругақәеи зеиԥшраз азы аинформациеи рыԥшаара зынӡа ишымариамыз. Зымҽхак ҭбаау аматериал еидкыланы, Ҭырқәтәыла иҟоу аԥсуа қыҭақәа рҿы инхо ирҭааны, аҵарауаа-аетнографцәеи ирыҿцәажәаны мацаралоуп изалыршахаз ари анапҟзара арҵаразы апрограмма аиқәыршәара.
Ацәыргақәҵаҿы ицәырыргеит рнапала иҟарҵаз ақәҵатәқәа, ажәытәан аԥсуаа ирдыруаз хьы-раӡны рахәыцла ақәҵашьа атехникала инагӡоу.
Аныҳәа рхы аладархәит хә-нызқьҩык раҟара ауааԥсыра, еиуеԥшым Ҭырқәтәыла арегионқәа рҟынтә. Адиаспора ахаҭарнакцәа ари аныҳәа абзурала даҽазныкгьы еибабоит, еиԥылоит. Ухатәы бызшәала ицәажәо рашьцәа, уҩызцәа рыгәҭа имҩаԥуго аныҳәамш даҽа гьамак ацуп, аԥсуа кәашарақәа, амилаҭ чысқәа ргьамабара, агәырӷьареи аччареи зцу мшуп ари.
Асасцәа бзиала шәаабеит ҳәа раҳәауа, Мусса Егзакь урҭ агәра диргеит Адунеизегьтәи аԥсуа-абаза Конгресси Ҭырқәтәыла иҟоу адиаспореи рыбжьара аимадарақәа наҟ-наҟ еиҳагьы еффектла ишыҿиало.
«Аганаҿ ҳара аӡәгьы дынҳажьӡом. Адунеи зегьы аҟны инхо аԥсуаа аӡәыцыԥхьаӡа ҳусура ралархәра ҳгәы иҭоуп. Ҳара иаԥаҳҵеит имаҷымкәа апрограммақәа, урҭ аусура иалагахьеит, алҵшәақәагьы рымоуп. Наҟ-наҟ ари ахырхарҭа еиҳагьы иҿиалоит, иагьаднаԥхьалалоит хыԥхьаӡара рацәала ҳажәлар рхаҭарнакцәа, ҭыԥс иахьанхозаалакгьы, - иҳәеит Егзакь.
Мусса Егзакь АААК Арепатриациа Ҭырқәтәыла
Адунеизегьтәи аԥсуа-абаза конгресс Апрезидиум ахантәаҩы Мусса Егзакь дырԥылеит Ҭырқәтәыла иҟоу Аԥсуа культуратә центрқәа Рфедерациа анапхгареи, урҭ амшқәа рзы Ҭырқәтәыла иаҭааны иҟаз Аԥсны Арепатриациа аминистр Беслан Дбари.
Сҭамԥыл иҟоу Аԥсуа культуратә центр – аҳҭныҟалақь аҿы инхо аԥсуаа абазақәеи реизакырҭа ҭыԥуп. Араҟа имҩаԥысуеит ҳашьцәа реиԥыларақәа, аԥсуа бызшәа аурокқәа, аус руеит ахореографиатә ансамбльқәа ҩба: ахәыҷтәы – «Рерашьа», адуцәа злахәу – «Редада».
Ансамбльқәа рнапхгаҩы, ахореограф Бурак Хәымсаҷ икәашаҩцәа есышықәсатәи аихшьалатә концерт иазыҟаиҵоит, уи мҩаԥысуеит лаҵарамза аиҩшамҭаз аҭыԥантәи Акультура ахан асценаҿы.
Аԥсуа культуратә центр аҟны еиҿкаау ахореографиатә студиахь иныҟәоит жәаҩыла ҳдиаспора ахаҭарнакцәа ҿарацәа.
«Редадеи» «Рерашьеи» реихшьалатә концерт азы ҷыдала иӡахыз акостиум ҿыцқәа ргәаҭара.
Ахҭырԥа – аԥсуа милаҭ маҭәа иузаҟәымҭхо атрибут.
Артист қәыԥш икостиум ҿыц аӡахышьа ҭиҵаауеит.
Амилаҭтә кәашарақәа рзы аҽазыҟаҵарақәа – Сҭамԥыл инхо аԥсуаа, ашәыуаа хәыҷқәа уамакала бзиа еицырбо акоуп
Аихшьалатә концерт аламҭалазы акәашацәа акыраамҭа аҽазыҟаҵарақәа ирҿуп.
Акостиумқәа аныршәырҵалак ашьҭахь ахьыбҿар ихадароу аҽазыҟаҵара мҩаԥыргоит.
Аха уаанӡа апатреҭ ҭыхра уахьӡаргьы ауеит.
Ансамбль арепертуар аҿы иҟоуп жәлар рҳәамҭақәа рыла ишьақәыргылоу акәашарақәагьы.
Аха зегь акоуп арепертуараҿ ихадароу аҭыԥ ааныркылоит ажәытәтәи аԥсуа кәашарақәа. Афотосахьаҟны: аҭаца лаагара иазку аепизод аԥсуа милаҭ кәашараҿы.
Мусса Егзакь напхгара ззиуаз АААК аделегациа Ҭырқәтәылаҟа раара аҳәаақәа ирҭагӡаны Адаԥазар (Сақариа арегоин административтә центр) имҩаԥысуаз аԥсуа ҳәсақәа-напҟазацәа рцәыргақәҵа иаҭааит.
Аӡахреи ақәҵареи рнапы алакуп ҩажәаҩык рҟынӡа аҳәсақәа, урҭ Адаԥазар иҟоу Аԥсуа культуратә центр аҟны анапҟазаратә курсқәа ирҭаауеит, Сақариа арегион ахь иаҵанакуа еиуеиԥшым ақыҭақәа рҟынтә.
Асеиԥш ақәҵашьа атехника Аԥсны уажәшьҭа шамахамзар иуԥылаӡом, издыруаз аанымхаӡеит, аха Ҭырқәтәылатәи аԥсуа қыҭақәак рҿы еиқәхеит, убри абзоурала аҵарауаа уи ақәҵашьа ареконструкциа азыуны ҿыц аԥсҭазаара аиуртә аҟаҵара рылшеит.
Мусса Егзакь даҭааит иара убас Сақариа иҟоу аԥсуа қыҭа Балбалы иазгәарҭоз аԥсуа чарақәа рҿы ахысра мап ацәкра 14 шықәса ахыҵра иазкыз аныҳәа.
АААК анагӡаратә маӡаныҟәгаҩ Инар Гыцба аԥсуа-абаза диаспора рхаҭарнакцәа аԥсшәа раиҳәоит Балбалы ақыҭан имҩаԥысуаз аныҳәаҟны.
Аныҳәа иаҭааит хә-нызқьҩык рҟынӡа ауааԥсыра Ҭырқәтәыла еиуеиԥшым арегионқәа рҟынтәи. Аӡәырҩы ҭаацәаныла аныҳәахь иааиуан.
Адиаспора ахаҭарнакцәа рзыҳәан ари аныҳәа – даҽазныхгьы аибабара рылзыршо уснагӡатәуп.
Аԥсшьарамшы ужәлар урыгәҭылакны ахгара – ахаҭагьы ныҳәоуп, даҽа ҿыҵгак амамкәагьы.
Араҟа еизо шамахамзар зегьы бзианы еибадыруеит. Ахацәа ажәабжьқәа еибырҳәоит, аҳәсақәа ракәзар, рхәыҷқәа реихьӡарақәа ирылацәажәоит. Ана-ара иуаҳауеит аԥсшәа цқьа ашьҭыбжьқәа.
Ҳәара аҭахума, иарбан ныҳәоу кәашарада имҩаԥысуа!
Ҭырқәтәылатәи аԥсуаа еиқәдырхеит ҳәа иԥхьаӡоуп амилаҭ кәашара реиҳа ижәытәтәиу аелементқәа.
Арԥыс аԥсыуала дкәашоит.
Ԥсыуала акәашашьа Тырқәтәыла иҟоу аԥсуа-абаза диаспора ахаҭарнакцәа ҿарацәа зегьы ирдыруазароуп ҳәа иԥхьаӡоуп.
Балбалы ақыҭан инхоит XIX ашәышықәса аиҩшамҭаз Ҭырқәтәылаҟа ихҵәаз аԥсуаа рхылҵшьҭрақәа. Еиҳарак Арӡынааи Аҩӡааи рыжәлақәа роуп иуԥыло араҟа.
Ақыҭауаа аԥсуа традициатә бзазашьа аформақәа еиқәдырхеит, шамахамзар зегь рыла Аԥснытәи ақыҭа ԥсҭазаашьа еиԥшу.
Ҭырқәтәылатәи апарламент адепутат, милаҭла иаԥсыуоу Енгьин Ҭаскәаҷ-иԥа (Папба) аныҳәа иаҭааз иуаажәлар асцена аҟынтә бзиала шәаабеит ҳәа раиҳәоит.
Ҭырқәтәыла иаҭаара ахыркәшамҭаз АААК ахада Мусса Екзеков Сҭамԥыл иҟоу Аԥсуа культуратә центр даҭааит. Уаҟа асас дахь иаҳаҭыр азы аныҳәатә еишәа рхиан.
Адунеизегьтәи аԥсуа-абаза конгресс ахада Мусса Егзакьи, Аконгресс анагӡаратә маӡаныҟәгаҩ Инар Гыцбеи Ҭырқәтәыла инхо аԥсуа-абаза диаспора ирҭааит
Адунеизегьтәи аԥсуа-абаза конгресс Иреиҳаӡоу Ахеилак ахантәаҩы Мусса Егзакьи, АААК анагӡаратә маӡаныҟәгаҩ Инар Гыцбеи Ҭырқәтәыла иаҭааит лаҵара 5 рзы.
Мусса Егзакь Адиаспора АААК Арепатриациа
Адунеизегьтәи аԥсуа-абаза конгресс (АААК) Абыжьбатәи аизара ду аҩбатәи аилатәара аатит Аҟәа, хәажәкыра 22 рзы. Аилатәараҟны афорум аделегатцәа ишьақәдырӷәӷәеит Аконгресс Аԥҟаԥҵәа ҿыц, иагьышьақәдыргылеит Иреиҳаӡоу Ахеилак.
Хәажәкыра 22 рзы Аҟәа имҩаԥысыз Адунеизегьтәи аԥсуа-абаза конгресс Абыжьбатәи аизара ду ԥхынҷкәынмзазы иҟаз аиԥыларақәа ирыцнаҵеит. Аделегатцәа алацәажәаны ирыдыркылеит ҿыц аредакциа зызуыз АААК Аԥҟаԥҵәа.
Аԥсны азакәанԥҵара иашьашәаланы еиқәыршәаз ари адокумент, АААК Иреиҳаӡоу Ахеилак ахантәаҩы Мусса Егзакь иажәақәа рыла, аус адырулон иреиӷьу азиндырыҩцәа. Афорум амшхәаԥштә аҟны иқәгылан Аконгресс Иреиҳаӡоу Ахеилак ашьақәыргылара азҵаарагьы. Уи иалахәхеит Аԥсны, Ҟарачы-Черқьесиа, Ҟабарда Балкариа, Урыстәыла арегионқәа уҳәа рҟынтә аԥсуа-абаза милаҭ рхаҭарнакцәа, иара убас Ҭырқәтәылатәи Иорданиатәи ҳашьцәа.
АААК Конгресс
Адунеизегьтәи аԥсуа-абаза конгресс VII-тәи Аизара ду аҩбатәи аилатәара
АААК аилатәарахь аинтерес рыманы иаҭаауан Ҭырқәтәылантә, Урыстәылантә, Иорданиантә, Шьымтәылантә уҳәа егьырҭ атәылақәа рҟынтәгьы аԥсуа-абаза жәлар рхаҭарнакцәа. Аделегатцәа ашәҟәы рҭагалара иалагеит шьыжьнаҵы инаркны.
Москватәи Аԥсуа Диаспора ахада Беслан Агрба АААК Иреиҳаӡоу Ахеилак Апрезидиум алахәылас далырхит, уи иқәгылараҿы иазгәеиҭеит Аԥҟаԥҵәа аредакциа ҿыц адгылара дшазыхиоу. АААК хықәкы хадас Беслан Агрба иаликааит Аԥсуа ҳәынҭқарра аиқәырхареи арҿиареи, ааԥхьарагьы ҟаиҵеит адунеиаҿы иҟоу аԥсуа-абаза милаҭ рхаҭарнакцәа зегьы рымч еибырҭарц ари ахықәкы анагӡараҿы.
Ҭырқәтәыла иҟоу Аԥсуа культуратә центрқәа рфедерациа ахантәаҩы Аҭанур Аҟәысба аҳәара ҟаиҵеит азҿлымҳара ҷыда арҭарц аҳәаанырцәтәи адиаспорақәа рхаҭарнакцәа аӡәырҩы рхатәы бызшәеи, ркультуреи, ус анакәха рмилаҭтә хдырра ацәыӡра иахьаҿу апроблема.
Зынӡа афорум еиднакылеит 208-ҩык аделегатцәа Аԥснынтә, Урыстәылантә, Иорданиантә, Шьамтәылантә, Ҭырқәтәылантә.
АААК Аԥҟаԥҵәа ҿыц иақәшаҳаҭны рыбжьы рҭиит аиҳараҩӡак аделегатцәа. 208-ҩык рҟынтәи уи иақәшаҳаҭымхаз жәҩы заҵәык роуп.
Афорум аҿы ишьақәыргылан иара убас АААК Иреиҳаӡоу Ахеилак. Уи иалахәхеит Аԥсны, Ҟарачы-Черқьесиа, Ҟабарда Балкариа, Урыстәыла арегионқәа уҳәа рҟынтә аԥсуа-абаза милаҭ рхаҭарнакцәа, иалахәхеит иара убас Ҭырқәтәылантә, Иорданиантә, Шьамтәылантә, Баҭымынтә ҳашьцәа. АААК Иреиҳаӡоу Ахеилак Апрезидиумгьы шьақәыргылан.
АААК аинформациатә портал анапхгаҩы Амина Лазԥҳа еизаз идлырбеит апортал зеиԥшрахо атәы еиҭазҳәо апрезентациатә ролик, уи инанагӡо ахықәкқәа ируакзаауеит адунеи иқәынхо аԥсуа-абаза аинформациа рыҭара, аԥсуааи, ашәуааи, рҭоурыхи, ркультуреи еиуеиԥшым абызшәақәа рыла ҳдиаспора ахаҭарнакцәа зегьы рызнагара.
Аҟәа имҩаԥысыз Адунеизегьтәи аԥсуа-абаза конгресс VII-тәи Аизара ду аҩбатәи аилатәараҟны Аконгресс Аԥҟаԥҵәа ҿыц шьақәырӷәӷәан, иара убас ишьақәыргылан АААК Иреиҳаӡоу Ахеилак.
Актәи аилатәара мҩаԥысит 2017 шықәса ԥхынҷкәын 7-9 рзы, уи анҟы,Аконгресс аԥҵоижьҭеи 25 шықәса раахыс раԥхьаӡа акәны иара анапхгара ԥсаххеит. Ари аилатәараҿы АААК Иреиҳаӡоу Ахеилак ахантәаҩ ҿыцс далырхит амеценат, аҵарауаҩ, анаплакҩы, ашәуа хылҵшьҭра змоу Мусса Егзакь. АААК анагӡаратә маӡаныҟәгаҩыс далхын Инар Гыцба.
Абри ахҭыс иазку авидео ахәаԥшра
VII-тәи Адунеизегьтәи аԥсуа-абаза Конгресс аусура хнаркәшеит Аҟәа
Аџьабара амш: Аҟәа иргәаладыршәеит Кавказтәи аибашьра иалаӡыз ҳашьцәа
Лаҵара 21 рзы Аԥсныи Нхыҵ Кавказтәи ареспубликақәеи рҟны Кавказтәи аибашьра иалаӡыз ргәалашәара иазку алахьеиқәратә усмҩаԥгатәқәа мҩаԥыргоит. Абри аҽны 1864 шықәсазы Гәбаадәы имҩаԥысит арратә парад, Кавказ иқәынхоз ажәларқәа рҟны аиааира ахьӡала. Ари ахҭыс ала Кавказтәи аибашьра шхыркәшахаз еилкаахеит, уи нахыс зқьышықәсала зшьам дгьылқәа ирықәынхоз ажәлар ишҳәыԥкыз рҭоурыхтә ԥсадгьыл ааныжьны иқәҵыр ақәхеит.
Кавказтәи аибашьра иалаӡыз рџьабара амш аҽны Аҟәа, Амҳаџьырқәа рыԥшаҳәа ианысит ауааԥсыра.
Алахьеиқәратә усмҩаԥгатәқәа ирылахәуп атәыла аиҳабыра – Аԥсны ахада Рауль Ҳаџьымба, аԥыза-министр Геннади Гагәлиа, уи ихаҭыԥуаҩ Асҭамыр Қьецба, Апарламент ахантәаҩы Валери Кәарҷиа. Агәалашәара амш далахәын иара убас Адунеизегьтәи аԥсуа-абаза конгресс Иреиҳаӡоу Ахеилак ахантәаҩы Мусса Егзакь.
XIX ашәышықәсазы шә-нызқьҩыла ауаа рынхарҭақәа ааныжьны Османтәи аимпериахь ихҵәар акәхеит, анаҩс урҭ рхылҵшьҭрақәа 150 шықәса инарзынаԥшуа рҭоурыхтә ԥсадгьыл иаҟәыҭханы иҟан.
Ишаԥу еиԥш, лаҵара 21 азы агәаларшәаратә усмҩаԥгатәқәа Аҟәа имҩаԥысуеит амшын аԥшаҳәаҿы, ахәылбыҽха. Аҿар агәалашәара иасимволу амцақәа наргоит.
Акциа алахәцәа амшын аҟәараҿы Агәалашәара иасимволу амца еиқәырҵеит.
Кавказтәи аибашьра иалаӡыз рџьабара амш азы есышықәса имҩаԥысуа агәаларшәаратә усмҩаԥгатәқәа иаҳдырбоит XIX ашәышықәсазы Кавказ иҟалаз атрагедиа иахьа уажәраанӡа хашҭра шақәым.
Адунеизегьтәи аԥсуа-абаза конгресс ахада Мусса Егзакь агәалашәара иасимволу ашәҭырқьақьа аӡы ихыиҵеит.
Иахьазы зыԥсадгьыл иахцаз аԥсуаа рхылҵшьҭрақәа нхоит 50 инарзынаԥшуа адунеи атәылақәа рҟны. Урҭ зегь рзы ари амш иԥшьоу аҵак ду амоуп.
Лаҵара 21, Кавказтәи аибашьра анеилга амш аҽны Аԥсныи Нхыҵ Кавказ атәылақәеи рҿы алахьеиқәҵаратә митингқәа мҩаԥыргоит аибашьра иалаӡызи, мчыла зыԥсадгьыл иахцази ргәалашәара иазкны.
Кавказтәи аибашьра иалаӡыз ргәалашәара иазку аџьабар амш – лаҵара 21 азы Аҟәа имҩаԥысит алахьеиқәҵаратә митинг.
Амитинг алахәцәа минуҭктәи аҿымҭрала иҭахаз ҳашьцәа ргәалашәара ршьеит, амҳаџьырцәа рбаҟа аҿаԥхьа ашәҭ шьыҵәрақәа шьҭарҵеит, иара убас ашәҭырқьақьақәа амшын ихырҵеит. Агәаларшәаратә усмҩаԥгатәқәа ари аҽны имҩаԥысуеит Аԥсны ақалақьқәа рҿы, Нхыҵ Кавказтәи ареспубликақәа рҿы, иара убас аԥсуа-абаза, адыга диаспорақәа ахьынхо атәылақәа рҿы.
АААК Кавказтәи аибашьра иалаӡыз рџьабара амш Аҟәа
Аҿцәажәара
– Иҳаҩсыз ашықәс ҭагалан аахыс Сҭамԥыл иҟоу Аԥсуа культуратә центр аҟны аԥсуа бызшәа арҵаразы акурсқәа мҩаԥыжәгоит. Ишԥамҩаԥысуеи арҵара апроцесс, насгьы шаҟаҩ аҭаауеи арҭ акурсқәа?
– Сабшала ахәыҷқәа азыҟаҳҵоит, хашала – адуцәа, уи аҽны агәыԥқәа рацәаны еишьҭагылоуп. Урҭ ирылоу зегьы – Сҭамԥыл инхо аԥсуа-абаза диаспора рхаҭарнакцәа роуп. Ҳара ҳҵаҩцәа русура иахаршәаланы ирымоу аамҭа ҳаҽҭаҳагӡоит, убри аҟнытә ахаша, аусурамшы ашьҭахь ҳаиқәшәоит, нас аахәлаанӡа ҳаиԥырҵуам. Иааидкыланы акурсқәа ирҭаауеит 40-ҩык инареиҳаны.
Иҵегь иҳацлар зҭахугьы даара ирацәаҩуп. Еснагь исазҵаауеит ҳаԥхьаҟа агәыԥ ҿыц ахь адкылара ҟалома ҳәа. Аха макьаназы ари азҵаара аҭак сыздыруам. Зегьы иреиҵбоу сҵаҩы фы-шықәса лхыҵуеит, зегьы иреиҳабцәоу – хынҩажәа ирҭысхьеит. Агәыԥқәа реихшара қәрала мацара акәӡам ишымҩаԥысуа, абызшәа маҷк иадымхаргьы издыруеи зынӡа иззымдыруеи ҳәоуп. Аиҳабацәа рҟынтә имаҷҩым аԥсышәала ацәажәара зылшо, аха аҩышьеи аԥхьашьеи рыздыруам.
Аурок ҩ-сааҭк ицоит, аха уи анынҵәалакгьы ауаа ацара иахыццакуам. Дара рзы арҭ аҽазыҟаҵарақәа мацара роуп абызшәа аҵаразы лшарас иҟоу.
– Излаҳбаз ала, аус здышәуло ахәыҷқәа ргәыԥ ақәҿиарақәа аадырԥшуеит. Аԥсышәала уажәшьҭа ицәгьамкәа рҿахәы рызҳәома?
– Дареи сареи абызшәа аҵара ҳалагеит ҵыԥх, абҵарамзазы. Хәымз рыла аҩышьеи аԥхьашьеи рҵеит. Изыԥхьаз еиҭаргар рылшоит, иара убас дара зусҭцәоу, рҭаацәа зеиԥшроу, бзиа ирбо рзеиҭаҳәоит. Аԥсуа поетцәа ражәеинраалақәа ҿырҳәала ирдыруеит, ирҳәоит. Аграмматика еиҳа ауадаҩрақәа ацуп, аха уигьы ԥшьаала аиааира ҳаҿуп.
Сара акыр сацәшәон ахәыҷқәа абызшәа аҵара ргәы ақәԥҵәоит ҳәа. Аха аханатә агәыԥ иалалаз ааҩык ахәыҷкәа уажәыгьы иныҟәоит, аӡәгьы даҟәымҵӡеит.
– Иарбан рҵага шәыҟәқәоу шәхы иашәырхәо?
– Арҵагатә цхыраагӡақәа иҭыҵхьоу шамахамзар зегь сымоуп, урҭ рҟынтә сҵаҩцәа ирнаало алсыԥшаауеит. Еиҳарак схы иасырхәоит 3-тәи акласс азы аԥсуа бызшәа арҵага шәҟәы (аурыс школқәа рзы), 2014 шықәсазы иҭыҵыз. Аиқәыршәаҩцәа – Ажьиба, Кәартаа. Аурыс школқәа рзы еиқәыршәоу арҵага шәҟәы еиҳа иманшәалоуп. Сҭамԥыл иҭыжьу егьырҭ арҵагатә хархәагақәа ахьԥсыҽу ыҟоуп, абызшәа аҵара иалаго рзы – ажәақәеи, адҵақәеи ирну уадаҩуп, аметодикагьы иҵегь еиӷьындаз уҳәо иҟоуп.
Адҵақәа зегьы схала аҭырқәшәахь еиҭазгоит. Убас амҩақәа ҳаԥшаауеит аҭырқәа бызшәала ицәажәо рзы аԥсшәа арҵара апрограмма злаҟам ала. Шәҟәык ауп иҳамоу насгьы, убри ахҩылаақәа ахыхны зегьы ирхьаҳагӡоит. Шьҭа хара имгакәа ԥхьаҟа ҳцалароуп, аха аԥшьбатәи акласс арҵага шәҟәқәеи анаҩстәиқәеи макьана иҳауртә иҟамлаӡацт. Аԥсныҟа адырра раҳҭеит, Аҵара аминистрра абри азҵаараҿы ацхыраара ҳарҭап ҳәа ҳгәыӷуеит.
– Аҵаҩцәа мчыбжьык ахь знык аҽазыҟаҵарақәа рызхома?
– Аҭырқәа алфавит алатын шьаҭала иаԥҵоуп, иахьатәи аԥсуа алфавит акәзар – акириллица шьаҭас иамоуп. Аҵаҩцәа анбанқәа рыла иалагароуп абызшәа аҵара. Нас абри аиԥшымзаара ауадаҩрақәа ҟанаҵома? Насгьы, адиаспораҿы акыраамҭа ахархәара аман алатын шьаҭала еиқәыршәаз аԥсуа алфавит. Иарбан варианту шәара шәхы иашәырхәо?
– Ҳара аус здаҳуло иахьа Аԥсны ахархәара змоу аԥсуа алфавит ауп, акириллица ашьаҭала еиқәыршәоу. Аха аԥсуа нбанқәа рыҩраҿы, ахәыҷқәа реиԥш адуцәагьы ауадаҩра дуқәа рызцәырҵуам.
– Дали, шәыԥсҭазаара аӷьырак Аԥсны ишәхыжәгеит, уажәы Ҭырқәтәыла шәыҟоуижьҭеи, аҭыԥантәи аԥсҭазаашьа инагӡаны шәашьцылахьама?
– Ҭырқәтәылаҟа сааижьҭеи абар шьҭа жәибжь шықәса ҵуеит. Сара сыԥшәма – адиаспора рҟынтә иреиҳау аҵара аиуразы Аԥсныҟа раԥхьаӡа иааз дыруаӡәкын. Аҵараҿоуп ҳара ҳахьеибадырызгьы. Ҳанасыԥ анеилаҳҵа ашьҭахь даҽа хәышықәса Аԥсны ҳанхон, нас Ҭырқәтәылаҟа ҳцеит. Сыҷқәын х-бызшәак еиԥшны иҳәоит: аԥсшәа, аҭырқәшәа, аурысшәа. Уи аҵара иҵон Сҭамԥыл иҟоу Урыстәылатәи аконсулра ашкол аҟны.
Аҩны аԥсышәала мацароуп ҳашцәажәо, ари азҵаара сара аханатә игәцаракны сахылаԥшуеит. Избан акәзар еилыскаауеит атәым жәҩан аҵаҟа, ақалақь ду аҿы абызшәа аиқәырхара шыцәгьу, убри аҟнытә хаҭала сара исылшо зегь ҟасҵоит. Аҭырқәшәа аҵаразы апроблема ыҟаӡам, адәахьы уаадәылҵыр иароуп иуаҳауа, аԥсшәоуп ихьчатәу, имыӡырц азы аус улатәуп.
– Изныкымкәа ирҳәо ҳаҳахьеит Ҭырқәтәыла иҟоу аԥсуа ҿар рхатәы бызшәа рцәыӡхьеит, ирыздырӡом ҳәа. Аиҳабацәа абызшәала ицәажәоит, аҩышьеи аԥхьашьеи рзымдыруазаргьы, аҿар ракәзар, ҩ-ажәакгьы рзеидҳәалом ҳәа.
– Ааи, усоуп. Уи ус шакәу агәра згеит сара сҵаҩцәа рыла. Ҩынҩажәа шықәса ирҭысхьоу абызшәа рдыруеит, аха еиҵбацәоу рҟынӡа имааӡеит. Ус ҟалеит избанзар, урҭ аиҳабацәа рабиԥара ахаҭарнакцәа иахьрызҳауаз ақыҭақәа рҿы акәын, аԥсуаа жәпаҩны иахьынхоз. Аха 30-40 шықәса раԥхьа ауаа ақалақьқәа рахь ииасуа иалагеит. Уи апроцесс иахьагьы ацара иаҿуп. Ақалақь дуқәа рҿы ус уеизааигәаны, уҽеидкыланы узынхаӡом, убри аҟнытә изызҳауа ахәыҷкәа еиҳарак аҭырқәшәоуп ираҳауа. Нас ишнеи-шнеиуа ҭырқәшәала ихәыцуа, ицәажәо иалагоит. Убас изызҳаз рзы ахатәы бызшәа аҵаразы иахьа лшарак оуп иҟоу – Аԥсуа культуратә центр аҭаара.
– Шәҵаҩцәа Аԥсны иаҭаахьоума?
– Адҵақәа рҿы лассы-лассы иаҳԥылоит Аԥсны аҭыԥхьыӡқәа, нас ахәыҷқәа сазҵаауеит, иаҳҳәап, Гагра абаҟоу ҳәа, ма Аҟәа акәу, Гагра акәу иаҳа иԥшӡоу ҳәа. Избан акәзар дара реиҳараҩык Аԥсны зныкгьы имааӡацт, рыблала ирымбаӡацт. Аԥсны аӡбахә еснагь ирзеиҭасҳәоит, уи аҭоурых, акультура зеиԥшроу, Аԥсуара закәу.
Сынтәа ҳара иҳаӡбеит ахәыҷқәа ргәыԥ аҟны иреиӷьу аҵаҩы аԥхынразы Аԥсныҟа дҳашьҭырц. Аха Арепатриациа аминистрраҿы ари анраҳа, аҵаҩцәа зегьы рсиа рзынаҳашьҭырц иҳаҳәеит. Иҟалап, сынтәа сҵаҩцәа хәыҷқәа зегьы раԥхьаӡа акәны Аԥсны раҭаара алыршахар.
– Аԥсуа литература рдыруама дара? Дырмит Гәлиа дазусҭоу рдыруоу?
– Дырмит Гәлиа дырдыруеит. Аԥсшәа ануҵо иара иӡбахә умҳәакәа узавсуам. Аха, аԥсуа литература рдыруеит ҳәа шәасҳәар, шәызжьоит. Аҭырқәшәахь еиҭаргаӡом. Еиҭагақәак ыҟазаргьы, рыԥшаара даара иуадаҩуп.
– Ус агәаанагара шьақәгыланы иҟоуп, аԥсшәа аҵара убас иуадаҩуп, ушыхәҷу иумҵар, нас ҵашьа амам ҳәа. Ииашоума убри, шәгәы ишԥаанаго?
Дали Санӡааԥҳа – Сҭамԥыл иҟоу Аԥсуа культуратә центр аҟны аԥсуа бызшәа арҵаҩы, ибзиаӡаны илдыруеит аԥсшәа, аҭырқәшәа, аурысшәа. Диит, илызҳаит Кәтол ақыҭан, Аԥсны. Ҭырқәтәыла дынхоижьҭеи 17 шықәса ҵуеит, лыԥшәма иҭаацәа рахь нхара даниас инаркны
Адиаспора Ҭырқәтәыла Дали Санӡаа Аԥсуа бызшәа
Аҿцәажәара
- Вадим Никәала-иԥа, Ҭырқәтәыла иҟоу Аԥсны ахаҭарнакс шәыҟоижьҭеи шықәсыбжак ҵуеит. Ари амаҵура шәаҭаразы Аԥсны аҳәынҭқарра ахада Рауль Ҳаџьымба аусԥҟа инапы аҵаиҩит ҳазҭысыз ашықәс ԥхынгәымзазы, аха аусурахь аиасра иаразнак изалмыршахеит…
- Ааи, ус оуп. Аиҵахарақәагьы зыхҟьаз Ҭырқәтәыла иҟоу ақырҭуа дипломатцәа иҟарҵоз аԥынгылақәа роуп. Аха урҭқәа зегьы ҳрышьцылахьеит ҳара. Урҭ ҳариааины, ҳазҭоу ашықәс алагамҭазы схаҭыԥуаҩ Џьансыхә Лазбеи сареи ҳааит Ҭырқәтәылаҟа, аусурагьы еиҭахацҳаркит. Зегь раԥхьаӡа иргыланы уи зыбзороу – Ҭырқәтәыла иҟоу Аԥсуа культуратә центрқәа Рфедерациеи, Иреиҳаӡоу амилаҭтә Еизара – Ҭырқәтәыла Апарламент адепутат, милаҭла иԥсыуоу, Енгини Таскәач-иԥа (Папбеи) роуп.
Хыԥхьаӡара рацәала Ҭырқәтәыла иҟоу ҳдиаспора ахаҭарнакцәа ирылшоз зегь ҟарҵеит,Аԥснытәи ахаҭарнакра аус ауразы иаҭаху аҭагылазаашьақәа раԥҵаразы, ҭырқәтәылатәи аиҳабыра урҭ ирзыӡырҩыр акәхеит. Иахьазы, Ахаҭарнакра иахәҭоу зегьы ҟанаҵоит адиаспореи аҭоурыхтә ԥсадгьыли реимадара арӷәӷәара аус аҿы.
- Шәаннеи нахыс раԥхьаӡа иргыланы шәнапы зшәыркыз иарбан усхкқәоу?
Ҳәарада, сара акыр исыхәоит адиаспора аус рыцураҿы исымоу аԥышәа. Акыршықәса ари азҵаара садҳәалоуп, еилыккаа избоит адиаспора закәугьы, ҭахрақәас иамоугьы. Убасгьы акыр исыцхрааит изныкымкәа Ҭырқәтәыла инхо ҳџьынџьуаа сахьырҭаахьаз. Убри аҟнытә аусура аҽалагалара аетап аамҭа рацәа амгаӡеит.
Абар, иацжәацы ҳаҟан ақьалақь Бурса, уажәтәи амшқәа рзы уа имҩаԥысуеит Ҭырқәтәылеи, даҽа 22-тәылеи рҟынтә ажурналистцәа реизара. Аусмҩаԥгатә аиҿкааҩцәа сыҳәеит аизара аартраҟны сықәгыларц. Сара сажәахә Аԥсныи, аԥсуа диаспореи ирызыскит, иара убасгьы сазааҭгылеит иахьатәи Ҭырқәтәыла ашьақәгылареи, аҿиареи рҿы аԥсуаа инарыгӡаз ароль.
Абраҟа иацысҵар сҭахуп Ҭырқәтәыла есышықәса Аԥсны аганахь ирымоу аинтерес ишазҳауа. Насгьы, Ҭырқәтәыла иҟоу Урыстәыла ахаҭарнакреи ҳареи активла аус еицаҳуеит. Имҩаԥгоуп Стамԥыл иҟоу Урыстәыла Аконсул Хадеи сареи ҳаиԥылара, уи агәра ҳиргеит ҳусураҿы иара иганахьала иарбанызаалак адгылара шыҟаиҵало ала.
- Иахьазы Ахаҭарнакра аҿаԥхьа иқәгылоу зегь реиҳа ихадароу усмҩаԥгатәқәас иалышәкаауеи?
Иахьазы, ареспублика адунеижәларбжьаратәи аимадараҿы еиҳа алшарақәа анаиу, амшынтә еимадара ыҟаӡам. Уи азы иӷәӷәоу аԥынгылақәа ыҟазар рыхәҭаӡам. Сара сгәы излаанаго ала, зҵаарас иҟоу – аус адулареи, иахәҭоу амч адҵареи оуп, ари ахықәкы анагӡаразы. Убри ахырхарҭала аусура ҳгәы иагьҭоуп ҳара.
Иахьа Аԥсныҟа ааразы лшарас иҟоу акоуп – ҳаирпланла Шәачанӡа, уантә арахь. Авиабилеҭқәа игәоуҭаратә рыхәқәа ирыцлеит аҵыхәтәантәи ашықәсқәа рзы, аха ус шакәугьы, афинанстә зҵаара мацара акәӡам ипроблеманы иқәгылоу. Ҭырқәтәыла атәылауаа Урыстәыла иаҭаарц азы ихымԥадатәны авиза роуроуп. Аԥсныҟа ааразы иаҭаху акырантә аус зуа атранзиттә виза аиуразы, дара ирҭахуп адокумент, Аԥсны Аҳәынҭқарра ишаҭаауа зырҵабыргуа.
Ара зыӡбахә ҳҳәо Аԥсны Аҳәынҭқарра аҭааразы азин ауп (аԥсуа виза), мамзаргьы уаанӡатәи аҩныҵҟатәи Аԥсны Аҳәынҭқарра атәылауаҩшәҟәы. Ҳџьынџьуаа рыԥсадгьыл раԥхьатәи раҭаара иалагӡаны атәылауаҩшәҟәы аиура зегьы ирылшом. Ҿыц аҭаара акәзар, хыхь зыӡбахә ҳәоу ауадаҩрақәа ирыдҳәалоуп. Убри азын, атәылауаҩшәҟы аиуразы иманшәалоу аҭагылазаашьақәа раԥҵара – анаҩстәи ихадоу дҵаны ҳҿаԥхьа иқәгылоуп. Ҳауаажәлар зегьы аӡәыцыԥхьаӡа ҳарзықәԥалозароуп.
Сара ажәлагала ҟасҵоит, ҳџьынџьуаа рдокументқәа Ҭырқәтәыла иахьрыдыркылаша аҟәша аартразы, анаҩс урҭ Аԥсныҟа рышьҭразы. Убри ала, атәылауаҩшәҟәы аиура апроцесс хацыркхоит, ҳара ҳахь иааиз аџьынџьуаҩ Аԥсны данаҭаалак, алшара изцәырҵуеит атәылауаҩшәҟәы ирласны аиуразы. Ари аҩыза аус иаҿагыло ҳәа акгьы ыҟам, аха ари ҳдиаспора рзааигәаразы акрызҵазкуа шьаҿахоит.
Ҳара ҳхазы ҳамацара иаҳаӡбароуп иарбан политикатә знеишьоу ари аус аҿы иаарԥштәу, еилаҳкааруоп Аԥсны аҿиараҿы адунеи иалаԥсоу аԥсуа диаспора инанагӡо ароль акырӡа шаҵанкуа.
- Иаҭахузеи арҭ азҵаарақәа рыӡбаразы?
- Зегь раԥхьаӡа иргыланы, еилаҳкаароуп уи ҳара ҳхаҭа иаҳҭаху ак шакәу. Аилкаара – убри оуп ихадароу. Анаҩс ицоит афинанстә зҵаарақәеи, еиҳа ианаало амҩақәа рыԥшаара ауси.
Ҳазегьы еицаҳзеиԥшу хықәкны иҟоуп Аԥсныи адиаспореи рыбжьара ацҳақәа рыхҵара, аимадара аиқәыршәара, аҳәаанырцәтәи ҳашьцәеи ҳаҳәшьцәеи аҭоурыхтә ԥсадгьыл аҟны имҩаԥысуа ауажәларратә процессқәа ралархәра.
Сара исҭахуп, Аԥсны ауаажәларра еиҳа гәаартыла ирзыҟазарц адиаспора рхаҭарнакцәеи, арепатриантцәеи. Уаанӡа имҩаԥаҳгалон арепатриантцәа ирызкны аныҳәақәа. Иахьазы, Аԥсны инхо ауааԥсыра агәазыҳәара ду рымоуп узҳәаӡом рыжәла иатәу рџьынџьуаа рабадырреи рԥылареи рзы. Ас мацара ҳцалар, ари џаргьы укылзымго мҩоуп. Сара аказы аӡәы гәыбӷан исҭап ҳәа саҿӡам, исҳәар исҭаху, аидеологиа ҳамаӡам ҳәа оуп. Ари аганахьала аусура аҭахуп. Сара сгәаҭарақәа рыла исҳәар ҟалоит, аԥсуа культуреи Аԥсуареи реиқәырхара ҳалшоит адиаспора ҳацырхырааны мацарала ҳәа.
- Уаҳа иалкааны шьаҿақәас иҟаҵатәузеи зыӡбахә шәҳәаз ацҳақәа рыргыларазы?
- Еиқәыршәатәуп аинформациатә политика. Иахьазы Ҭырқәтәыла аус руеит жәаба рҟынӡа ақырҭуа телехәаԥшрақәа, уи аамҭазы аҭыԥантәи аԥсуаа рыԥсадгьыл аҿы имҩаԥысуа ахҭысқәа ирызку аинформациа роура, ԥсышәалоума, ҭырқәшәалоума – даара иуадаҩуп. Насгьы, ара Аԥсны ирдыруазароуп адиаспора ахьынхо атәылақәа рҿы имҩаԥысуа ахҭысқәа ртәы.
Сара агәра згеит ишаҭаху Ҭырқәтәыла акорреспонденттә пункт аартра, аҭыԥантәи аԥсуааи абазақәеи рыԥсҭазаараҿы акрызҵазкуа ахҭысқәа, ҳџьынџьуаа рыԥсҭазаашьеи, рыбзазареи ртәы еиҭазҳәо.
Иацысҵар сҭахуп, араҟа гәахәара дула ирыдыркылеит Аҭоурыхтә ԥсадгьыл ахь архынҳәразы аҳәынҭқарратә еилакы аминистрра аҩаӡарахь аиагара. Избанзар ари ианыԥшуеит шаҟа иҳаракхаз арепатриациа апроцесс, адиаспора иамоу аҵакы. Ҳгәыӷуеит, аригьы акрызҵазкуа шьаҿоуп ҳәа еиуеԥшым атәылақәа рҿы инхо ҳџьынџьуаа ирызцәырҵуа ауадаҩрақәа рыӡбараҿы.
Вадим Ҳаразиа Адиаспора Ҭырқәтәыла
Итабуп Вадим Николаевич , нам есть на кого ровняться 👍. Ваше понимание остроты и путей решения вопросов диаспоры и народа Абаза , очень важны для нас .
Ҳаџьымба: ҳашьцәа ҳаламырхәӡакәа аҳәынҭқарра аргылара ҳцәыуадаҩхоит
© Инар Гицба
Ҭырқәтәыла
Аԥсны аҳәынҭқарратә бираҟ амш азгәарҭеит Сҭамԥыл инхо аԥсуа-абаза жәлар рхаҭарнакцәа.
Аԥсны аҳәынҭқарратә бираҟ амш – аԥсуаа жәпаҩны иахьықәынхо атәылақәа рҿы Акультура амш ҳәагьы изышьҭоу, азгәарҭеит Ҭырқәтәыла инхо аԥсуа-абаза диаспора ахаҭарнакцәа.
Агәырӷьаратә уснагӡатәқәа мҩаԥысит Есқьишьеҳир ақалақь азааигәара, иара убас аԥсуа қыҭа Тандыр аҟны.
Абираҟ амш, мамзаргьы "иаарту амаҿа" аныҳәа
Аныҳәа иаҭааз зегь рахь ааԥхьаратә ажәа иманы дықәгылеит Аԥсуа культуратә центрқәа рфедерациа ахантәаҩы Аҭанур Аҟәысба. Иара иазгәеиҭеит Афедерациа 2009 шықәсазы ишаԥҵаз, аҵыхәтәантәи хышықәса инеиԥынкыланы Аԥсны абираҟ амшгьы шазгәарҭо.
«Ари амш – аԥсуаа зегьы иеицырзеиԥшу ныҳәоуп, адунеи ҭыԥс иахьынхозаалак. Есқьишьеҳир имҩаԥысуа иахьатәи агәырӷьаратә усмҩаԥгатәқәа рхы рыладырхәит араион ачынуаа рацәаҩны. Гәыкала ишәыдысныҳәалоит аҵак ду змоу иахьатәи амш! Хара ҳбираҟ лымкаала пату ҳзақәуп, избан акәзар уи рхы ақәырҵеит шәҩыла ҳашьцәеи ҳаҳәшьцәеи», – иҳәеит Аҟәысба.
Аныҳәа иаҭааз рҿаԥхьа дықәгылеит иара убас Ҭырқәтәылатәи Ареспубликаҿы иҟоу, Азинмчра нагӡа змоу Аԥсны Аҳәынҭқарра ахаҭарнак Вадим Ҳаразиа. Иара инаҵшьны иазгәеиҭеит ас еиԥш иҟоу аныҳәақәа адунеи иалаԥсоу абаза жәлар реизааигәатәра ишацхраауа.
«Ҳара ҳабацәа рыԥсадгьыл абираҟ азы хамеигӡарада иҭахон. Реиҳа ихьанҭоу аамҭақәа рзы абираҟ ҳаиднакылон. Аҭынчра аамҭазы – абираҟ ҳаидызкыло факторк аҳасабала иҟалап ҳәа агәыӷра сымоуп», – иҳәеит Ҳаразиа.
Аныҳәа иалахәыз Адунеизегьтәи аԥсуа-абаза конгресс анагӡаратә маӡаныҟәгаҩ Инар Гыцба иажәақәа рыла, аныҳәа амҩаԥгараҿы ихадароу ҷыдарас сынтәа иҟалеит ателемост аиҿкаара. Уи абзоурала иалыршахеит Аԥсны, Ҟарачы-Черқьесиа, Ҭырқәтәыла, Иорданиа атәылақәа рҿы аамҭаказы имҩаԥысуаз аныҳәатә акциақәа ирылахәыз зегьы реидкылара.
«Ас еиԥш иҟоу аидеологиатә акциақәа ажәлар реидкылара, реизааигәатәра иацхраауеит, амилаҭтә хдырра иазнарҳауеит, аҳәаанырцә инхо ҳаицтәылауаа аетнокультуратә ҟазшьала рҭоурыхтә ԥсадгьыл еиҳагьы иаднаҳәалоит», – ҳәа игәы иаанагоит Гыцба.
Иахьатәи Аԥсны Аҳәынҭқарра абираҟ шьақәырӷәӷәан Аԥсны Иреиҳаӡоу Ахеилак асессиаҟны 1992 шықәса, ԥхынгәымза 23 рзы, Аҟәа, 1978 шықәсазтәи Аԥснытәи АССР Аконституциа аԥыхны, 1925 шықәсазтәи Аԥснытәи ССР Аконституциа амчра аҭаразы аӡбамҭа анрыдыркыла ашьҭахь. 2005 шықәса инаркны Аԥсны Аҳәынҭқарратә бираҟ амш официалла иазгәарҭоит ныҳәак аҳасабала ԥхынгәы 23 рзы.
Адиаспора Ҭырқәтәыла Аԥсны абираҟ амш Есқьышьеҳир Аныҳәа
Атәыла ахадас сыҟазаара аҵакы – сыжәлар рҿаԥхьа исыду аҭакԥхықәраҿоуп иахьыҟоу.
Владислав Арӡынба. Астудентра ашықәсқәа
Владислав Арӡынба, 80-тәи ашықәсқәа
Аполитикахь Арӡынба дааит аҭҵаарадырра ашҭа дҭыҵны. Мрагылараҭҵаара знапы алакыз, адунеи зыхьӡ адырхьаз аҵарауаҩ инапы алакын ажәытәӡан Азиа Маҷ иқәынхоз ажәларқәа рҭоурыхи, ркультуреи, рхаҵарақәеи рыҭҵаара. Хаҭалагьы, уи иҭиҵаауан ажәытәтәи ахаттцәеи ахеттцәеи. Ахаттцәа, иара излаиԥхьаӡоз ала, аԥсуа-адыга жәларқәа иргәыцхәызар ауеит.
Москва исхызгаз сымшқәа зегьы Ажәытәтәи Мрагылара аҟәша иадҳәалан. Уаҟа аусура салагеит с-аспирант қәыԥшны, Мрагылараҭҵаара Аинститут ааныжьны санцоз – Ажәытәтәи Мрагылара аидеологиеи акультуреи рсектор аиҳабыс, аҭоурыхтә ҭҵаарадыррақәа рдокторс сҟалахьан.
игәалашәарақәа рҟынтә
Владислав Арӡынба истудентра шықәсқәа раан
Владислав Арӡынба акандидаттә диссертациа ихьчеит 1971 шықәсазы, адоктортә – 1985 шықәсазы. Мрагылараҭҵаара Аинститут аҿы Ажәытәтәи Мрагылара аидеологиеи акультуреи рсектор напхгара азиуан, 40 инареиҳаны аҭҵаарадырратә усумҭақәа дравторуп.
Владислав Арӡынба аҭҵаарадырратә маҵураныҟәараан Берлин, 1986 шықәса
Ҭырқәтәыла, 1969 шықәса
Ешыра, 1975 шықәса
Аполиткцәа ирылаҽуа реиҳа ишәарҭоу чмазароуп – амчра рнапаҿы аагара дара рхатә хықәкқәа рынагӡаразы.
Геннадий Аламия
Ауаажәларратә усзуҩы, апоет
Владислав Арӡынба Женева, 1997 шықәса
Аполитикатә напхгаҩы зегь ирыцку иҟазшьа – ажәлар ргәы ашьҭыхра алшароуп. Ҳара ҳхада уи илшеит, избанзар ус еиԥш аҟыбаҩ иман.
1989 шықәсазы ҳтәылаҿы аԥсуааи ақырҭқәеи ретнополитикатә еиҿагылара акырӡа иӷәӷәахеит. Аԥсуа жәлра даҽа аамҭанык еиԥшымкәа аинформациатә, аполитикатә цхыраара рҭахын, избан акәзар Қырҭтәыла анапхгара ирылшоз зегь ҟарҵон аԥсуааи ақырҭқәеи ҭоурыхла, зинеилагарала иаауа реиҿагылара амзызқәаҵәҟьа рҵәахырц.
Абарҭ ахҭысқәа анымҩаԥысуаз аамҭазы Арӡынба далырхуеит СССР Жәлар рдепутатс, иара убас СССР Иреиҳаӡоу Асовет адепутатсгьы. Хара имгакәа дҟалоит СССР Иреиҳаӡоу Асовет Апрезидиум алахәылас, анаҩс автономтә еиҿкаарақәа рҳәынҭқарратә, рзинтә статус азы акомиссиа маҷ ахантәаҩыс.
СССР Жәлар рдепутат Владислава Арӡынба иқәгылара СССР Иреиҳаӡоу Асовет асессиаҟны, Москва, ԥхынгәы 1989 шықәса
© АГРТК
1990 шықәсазы Арӡынба далырхуеит Аԥснытәи АССР Иреиҳаӡоу Асовет ахантәаҩыс. Атәыла ахада ҿыц аханатә илихит амҩа – Аԥсны жәлар, егьырҭ ажәларқәа реиԥш, иузаҟәымҭхо ирымаз ахҳәаақәҵаразы азин аус ауртә иҟазҵашаз.
Нанҳәа 25, 1990 шықәсазы Иреиҳаӡоу Асовет асессиаҟны ирыдыркылеит адекларациа, Аԥсны ихьыԥшыму ҳәынҭқарроуп ҳәа зҳәоз. Аха Қарҭ уи ҵабыргым, азинтә мчы амам ҳәа рыланаҳәеит.
Кавказ аибашьра аныҟала – иаабац еибашьрак аиҳа еицәоуп. Уи шәышықәсалатәи аҭоурых аҵәаӷәа ахьшьроуп иаанаго.
Нанҳәамза 14 ашырԥазы Қырҭтәыла Аҳәынҭсовет ар Егры аӡиас ала аԥсуа-ақырҭуа ҳәаа иахысны ҳтәыла иалалеит Аҟәеи Гали еимаздо амҩаду ианыланы. Аҳҭнықалақь аҭынч уааԥсыра аибашьра ишалагаз анеилыркаа ақырҭқәа равиациа ракетала – аԥсшьаҩцәа рыла иҭәыз амшын аҟәареи ақалақьи иалахсуа ианалагоуп.
Иара убри амш азы, нанаҳәа 14, Аԥсны Иреиҳаӡоу Асовет аилатәара мҩаԥысраны иҟан, Аԥсныи Қырҭтәылеи рыбжьара афедеративтә еизыҟазаашьақәа рыбжьаҵара алацәажәара азԥхьагәаҭан. Аха ақырҭқәа адипломатиа аҵкыс еиӷьыршьеит атанкқәа. Владислав Арӡынба телехәаԥшрала иуаажәлар рахь ааԥхьара ҟаиҵеит, рыԥсадгьыл ахьчаразы игыларц.
Нанҳәамза 18 рзы Арӡынба дахагылоит иаарццакны иаԥҵаз Аҳәынҭқарра ахьчаратә комитет. Иара хаҭала напхгара аиҭон 18-40 шықәса ирыбжьагылаз Аԥсны ауааԥсыра рмобилизациа.
Владислав Арӡынба аибашьра актәи амш азы Аԥсуа телехәаԥшрала итәылахь иҟаиҵаз ааԥхьара, нанаҳәа 14, 1992 шықәса
Аганқәа аҩбагьы рырхәҭақәа Аҟәа иалыргоит ҳәа иҟаз аиқәшаҳаҭрақәа еилаганы (ақырҭқәа Баӷмаран ақыҭахь ихьаҵуан, аԥсуаа – Гәымсҭа аӡиас аҟынӡа), нанҳәа 18 рзы ақырҭқәа ԥырхагада Аҟәа иалалан, ақалақь ааныркылеит. Арҳәра-аӷьычрақәа ирылагеит, милаҭеилыхла ауаа дырӡуан, еиҳараҩӡак – аԥсуаа.
Аԥсны анапхгара аибашьра раԥхьатәи амшқәа инадыркны Аҟәантә Гәдоуҭаҟа ииасит, аибашьра ааилгаанӡагьы уантә акәын аус шыруаз. Аԥсуаа зқәиҭыз Гәымсҭеи Бзыԥҭеи рыбжьара ишьҭаз Аԥсны аҵакырадгьыл акәын. Тҟәарчал аблокада иҭакын, иара убас иаркын Очамчыра араион ахь иаҵанакуа аԥсуа қыҭақәак. Егьи иаанхаз Аԥсны аҵакырадгьыл зегьы ақырҭуа мпыҵахалаҩцәа рнапаҵаҟа иҟан.
Аибашьра актәи амш. Ацҳа ҟаԥшь
Аԥсуаа ҭоурыхла изқәыз рыԥсадгьыл ахьчараҿы ацхыраара ду ҟарҵеит Аҩада Кавказ, Алада Урыстәылантә аешьаратә ажәларқәа, аҳәаанырцә инхо ҳџьынџьуаа уҳәа хатәгәаԥхарала иааны иҳавагылаз. Ҳар реизырҳара адагьы, ари адгылара хыԥхьаӡарала иаҳиааиуаз аӷа иҿаԥхьа ҳажәлар ргәашьҭыхраҿы иабзоурахаз рацәоуп.
Ҳазҭагылаз арыцҳара ахьынӡадууз еилаҳкаарц азы, аамҭа хьанҭа аныҟала ара шаҟа ҳарҭахыз ҳдырырц азы, Владислав Арӡынбеи ҳареи зныктәи ҳаиԥылара азхеит. Уи илакҭа ианаҳбаалеит зегьы: иҭахаз шихьаауаз, еибашьуа рзы агәҭынчымра шимаз, аха зегь акоуп аҵыхәтәанӡа дышхьамҵуа азы агәаӷьрагьы… Аибашьра аанҵәаанӡа иара дҳацын. Жәыларацыԥхьаӡа иаҳныруан уи.
Муҳаммед Кьылба
Аԥсны Афырхаҵа
Аԥсуаа Гәымсҭатәи ахырӷәӷәарҭатә цәаҳәа аргылара иалагеит, Мраҭашәаратәи афронт. Аԥсны Мрагыларатәи ахәҭахьы хаз-хазы еибашьуаз аԥсуа партизантә гәыԥқәа рҽеидыркыло иалагеит, ус хәыҷы-хәыҷла ишьақәгылеит Мрагыларатәи афронтгьы.
Убри аамҭазы, Москва, цәыббрамза 3, 1992 шықәсазы, «Президент Отель» ҳәа хьӡыс измаз асасааирҭаҿы имҩаԥысит Кавказтәи арегион ареспубликақәа рхадацәа реиԥылара, официалла ус акәын хьӡыс иамаз. Егьыс, уи аиԥылара – агладиаторцәа реидыслара ҳәа азырҳәеит.
Урыстәылеи, Аԥсныи, Қырҭтәылеи рхадацәа апресса рахь рцәырҵра, Кавказтәи арегион ареспубликақәа рхадацәа реиԥылара ашьҭахь, Москва, «Президент Отель», цәыббра 3, 1992 шықәса
Анцәа иҿаԥхьа исҳәоит, абра аиашамра шыҟоу.
Кавказтәи арегион ареспубликақәа рхадацәа Москватәи реиԥылара астенограмма аҟынтә
Бџьаршьҭыхла изқәылаз атәыла ахада иидырҟаҵар рҭахын ухаҿы иузаамго – хатәгәаԥхарала ҳахьчаразы иааз ирықәыӡбо ашәҟәы анапаҵаҩра. Зехьынџьарантә иҟаз ақәыӷәӷәара шыхьанҭаӡазгьы, Арӡынба илшеит аԥсуа жәлар ирыдгылаз аҵеицәа рыпату лазырҟәыр зҭахыз аҿагылара рыҭара.
Москватәи аиԥылараҿы напы зҵаҩыз ашәҟәы ҳадгьыл аҿы аҭынчра аанамгеит, избан акәзар ақырҭқәа ралҵра атәы аҳәаӡомызт, аԥсуа ган уи шхымԥадатәиу шазгәарҭозгьы. Аиҿагылара иацҵан.
Ара, Аԥсны аибашьцәа зегь хаҭала иудыруеит, иудыруеит урҭ рыхьӡқәа, рхы-рҿқәа, иудыруеит урҭ ранацәагьы! Зԥа дҭахаз ан ллакҭа уҭаԥшыроуп. Ари хлымӡаахроуп. Иуаӷоугьы иузиаҭәашьом.
Иҭахаз аҵеицәа ранацәа
© Андреи Соловиов
Ажәыларатә цәаҳәа, Гәымсҭатәи афронт
Аблокада иҭакыз ақалақь Тҟәарчал
© Ибрагим Ҷкадуа
Ажәыларатә цәаҳәа, Гәымсҭатәи афронт, аӡын, 1993 шықәса
Леон иорден занашьоу Алик Лазба
Владислав Арӡынба иҭхаз аибашьҩы инышәаҭараҿы, Гәдоуҭа, ԥхынҷкәын, 1992 шықәса
Владислав Арӡынба инапынҵа зну Аԥсны ахсаала дадгыланы
Аԥсны Афырхаҵа Мушьни Хәарцкьиа (данҭаха ихырҵеит)
Владислав Арӡынба Гәымсҭатәи афронт аибашьцәа дрыдгыланы
Аиааира мышқәак шагу, Маҷара ақыҭа азааигәара, цәыббрамза, 1993 шықәса
Аиааира мышқәак шагу, цәыббрамза 1993 шықәса
© apsuara.ru
Аԥсуа ар аибашьцәа Аҟәа Ахақәиҭра ашҭаҿы, цәыббрамза 1993 шықәса
Гагра ахақәиҭтәра
© news.milli.az
Владислав Арӡынба Ахьӡ-аԥша абаҳчаҿы
1994 шықәса, абҵарамза 26 рзы Владислав Арӡынба далырхит Аԥсны Аҳәынҭқарра ахадас, 1999 шықәса, жьҭаарамза 3 рзы ажәлар зегьы еицҿакны аҩынтә раан ахадас иҟалара иақәшаҳаҭхеит.
Аԥсны Раԥхьатәи Ахада имаҵурахьы инашьҭра ацеремониа (аинаугурациа), Аҟәа, абҵарамза 26, 1994 шықәса
Владислав Арӡынба аинтервиу аҭараан
1999 шықәсазы Аԥсны имҩаԥысит ареферендум ауаажәлар атәылаҿы амчра змоу Аконституциа ишазыҟоу азы, иара убас «Аԥсны Аҳәынҭқарра ахьыԥшымразы» Акт адкыларазы.
Ҳара ҳконституциа, иагәылоу аидеиақәа рыла, ирываҟәылоит Урыстәыла, Еиду Америкатә Штатқәа, Голландиа, Австриа уҳәа реиԥш иҟоу атәылақәа рконституциақәа. Уи иаанарԥшуа ахшыҩҵакқәа рықәныҟәоит Ауаҩ изинқәа зыхьчо Еицырзеиԥшу адекларациеи, убасгьы егьырҭ адунеиаҿ иазхарҵахьоу азинтә аспектқәа зегьы ирықәҿнаҭуеит.
Ареферендум рхы аладырхәит 97 % ақырҭқәа, абжьыҭара азин змаз. Арӡынба еснагь иазгәеиҭон аԥсуаа иаҳҿагыланы имеибашьуаз ақырҭқәа ақәгәыӷыр шрылшо зинҿаҟәарада Аԥсны атәылауаҩра. Анаҩс уи азин рхы иадырхәеит 60 нызқьҩык ақырҭуаа, урҭ Аԥсныҟа ихынҳәит аибашьра анеилга ашьҭахь.
Сара сгәанала, Аԥсны еснагь иҟан иагьыҟазаауеит милаҭрацәа зқәынхо тәыланы. Ихадоу, дарбанзаалак атәылауаҩ, милаҭс дызҵазкуазаалак, Аконституциа инаҭо азинқәа зегьы ихы иаирхәо дыҟазароуп.
Владислав Арӡынба еснагь инаҵшьны иазгәеиҭон, Аԥсны адәныҟатәи аполитика ахашьа Урыстәыла иамариашазароуп ҳәа, Урыстәыла ԥсабарала
Аԥсны адгылара анаҭоит ҳәа иԥхьаӡон.
Лассы-лассы ус иҟалалоит, ҳаизыҟазаашьақәа рҟны ахьшәашәара, ма аԥхарра Урыстәылантә иасуа аԥшақәа ирыхҟьо. Сара сақәгәыӷуеит Урыстәылантә аԥша ҟәандақәа аслоит ҳәа, усҟан Аԥсны аҭынчреи ашәҭыкакаҷреи ыҟазаауеит.
Владислав Арӡынбеи Краснодартәи атәылаҿацә агубернатор Николаи Кондратенкои, Адыгатәыла ахада Аслан Џьаримови
Владислав Арӡынбеи Константин Затулини
Владислав Арӡынба ԥсыуала дкәашоит, Сҭамԥыл, 1999 шықәса
2004 шықәсазы Владислав Арӡынба атәыла ахада имаҵура аанижьит ичымазара бааԥсы иахҟьаны.
Гарибальди аиталиаа рҭоурых аҟнеиԥш, Уоллес – ашотландаа рҟнеиԥш, Владислав Арӡынба еснагь дыҟан, дыҟоуп, дагьыҟазаауеит аԥсуа жәлар дырфырхаҵа иашаны – дԥызаны, жәлар ирылиаауа, иҟалап, знык, аха зегь реиҳа ианаҭаху аҭоурых аамҭазы.
Константин Затулин
Константин Затулин Владислав Арӡынба инышәаҭара аҽны, Аҟәа, хәажәкыра 10, 2010 шықәса
Иналукааша аԥсуа политик, аҳәынҭқарра аргылаҩ Владислав Арӡынба
иԥсҭазаара далҵит 65 шықәса дшырҭагылаз, хәажәкыра 4, 2010 шықәсазы. Иара иҿаҭахьала, анышә дамардеит дахьииз Ешыра ақыҭан, аибашьраан Гәымсҭатәи афронт ацәаҳәа ахьыҟаз.
Аԥсны Аҳәынҭқарра Раԥхьатәи Ахада Владислав Арӡынба
Адунеизегьтәи аԥсуа-абаза конгресс Иреиҳаӡоу Ахеилак ахантәаҩы, Аԥсуа-абаза милаҭ рыҿиара ацхырааразы жәларбжьаратәи ахеилак «Алашара» ахада Мусса Егзакь иеиҭаиҳәеит Аконгресс аусура шеиҿкаахо, иара убасгьы «Алашра» Нхыҵ Кавказимҩаԥнагоз аусура аԥышәа Аԥсныи аԥсуа диаспора ахьықәынхо атәылақәеи рҿы ахархәара шаҭахо.
Мусса Егзакь иаликааит Адунеизегьтәи аԥсуа-абаза конгресс аусура ззынархахоихадароу ԥшь-хырхарҭак. Уахь иаҵанакуеит Аԥсуа ҳәынҭқарра аиқәырхареи арҿиареи ирызку акомплекстә программа аԥҵара, иара убасгьы адунеи иқәынхо Абаза жәлар рыбжьара абизнес знапы алаку рылшарақәа реизакреи, рхархәареи.
Адунеизегьтәи аԥсуа-абаза конгресс Иреиҳаӡоу Ахеилак ахантәаҩы дырзааҭгылеит убасгьы ахеилак «Алашара» Нхыҵ Кавказ имҩаԥнагоз аусқәа, насгьы убри аусураан идырҳаз аԥышәа Аԥсныи, аԥсуа-абаза диаспора ахьынхо арегионқәеи рҟны ахархәара ауҭар шауа еиҭаиҳәеит.
Мусса Егзакь АААК Аҿцәажәара Аексклиузив
Афестиваль алахәцәа дрыдныҳәалеит АААК Иреиҳаӡоу Ахеилак ахантәаҩы, Аԥсуа-абаза милаҭ рыҿиара ацхырааразы Жәларбжьаратәи аилазаара «Алашара» аиҳабы Мусса Егзакь.
Изҭаху зегьы амилаҭтә чысқәа ргьама абара рылшон.
«Ачашә» - аԥсуаа рмилаҭтә чыс хкуп. Ахьӡ ишаҳәо еиԥш, ари ашә згәылаҵаны ирӡуа ачоуп.
Армреслинг аҟны рымчқәа ԥыршәон реиҳа иӷәӷәақәаз. Ари аспорт хкаҿы зхы аазырԥшырц зҭаххаз даара ирацәаҩхеит.
Амҿтәы шьаҟа ақәлара: ари аспорт хкы абас ирацәаҩны иахьазҿлымҳау абаза жәлар рыхәмаррақәа рҿы мацароуп.
Абаза ҭыԥҳа лазыҟаҵаҩ илаԥш аалыцрымшәо ахыц ала дхысуеит. Ахыц алахысра аспорт хкы традициала еснагь аԥсуа-абаза хәмаррақәа ирылоуп.
Аицлабрақәа ирылахәын аспортсменцәа қәыпшқәагьы. Афотосахьаҟны: ақыҭа Инџьықь-Ҷкәын ахаҭарнак 200 метрактәи аҩраҿы.
Ашәуа арԥыс ажәытәан аибашьцәа иршәырҵоз милаҭ маҭәала деилаҳәоуп.
Ахәбатәи акультуратә-спорттә фестиваль «Абаза» мҩаԥысуан Ҟарачы-Черқьессктәи Ареспубликаҿы, Инџьықь-Ҷкәын ақыҭан, ԥхынгәы 21-23 рзы. Афестиваль раԥхьатәи амш аԥсуа-абаза спорттә хәмаррақәа ирызкын.
«Абаза хәмаррақәа рымҩаԥгара ҵакыс иамоу аилкаара мариоуп – абас еиԥш иҟоу аибабара иабзоураны ҳгәалаҟара бзиа еимаҳдоит, иҳазгәамҭаӡакәа еиҳа ҳаизааигәахоит, ҭаацәара дукны ҳҟалоит. Убри алагьы ҳара зегь иаҳҵоит хадара злоу еицаҳзеиԥшу аус амҩаԥгашьа. Агәабзиара, агәамч, аӷәӷәара – традициахоит ҳара ҳзы», – иҳәеит Мусса Егзакь.
Афестиваль еизнагеит шәҩыла ауааԥсыра – аԥсуа-абаза хылҵшьҭрақәа, урҭ ирылшон еиуеиԥшым аспорт хкқәа рҟны рымч ԥыршәарц, иара убас амилаҭ чысқәа ргьамабара, Абаза жәлар ркультуреи рҵас-қьабзқәеи инарҵауланы ргәылаԥшра, аҩызцәа ҿыцқәа рырҳара, рабудцәа ргәалашәара пату ақәҵара, агәалаҟара бзиа аиҩшара.
Абаза жәлар рыхәмаррақәа Ҟарачы-Черқьесиа имҩаԥысуеижьҭеи хәынтәуп. Алахәцәа рхыԥхьаӡареи урҭ ахьынтәаауа аҭыԥқәеи есааира аҽарҭбаауеит, аҳәаанырцәтәи атәылақәеи Урыстәыла арегионқәеи аҵанакуеит.
Абаза жәлар рыхәмаррақәа ҞЧР Аспорт Акультура
Аҳәынҭқарратә бираҟ амш есышықәса инеиҵыхны иазгәарҭоит аԥсуа-абаза жәлар рхаҭарнакцәа ахьықәынхо адунеи атәылақәа зегьы рҿы.
Амҳаџьырцәа рыԥшаҳәа ианысит аҽыуаа рколонна, Аԥсны Аҳәынҭқарратә бираҟ раԥхьа иҳаракны икны. Абираҟ ирҭеит Аҳаҭыртә ҟарул аиҳабы.
Аҳаҭыртә ҟарул аиҳабы Аԥсны Аҳәынҭқарра ахада Рауль Ҳаџьымба абираҟ инапаҿы ииркуеит.
Сергеи Багаԥшь ихьӡ зху ашҭаҿы имҩаԥысит аныҳәа аофициалтә хәҭа. Уи иалахәын атәыла ахада, Жәлар Реизара ахантәаҩы, адепутатцәа.
Аԥсуаа гәахәара дула, иазыгәдуны, иагьынеиҵыхны иазгәарҭоит Абираҟ амш иазку аныҳәа.
Абираҟ амш азгәаҭара аҳәаақәа ирҭагӡаны аԥсуа-абаза диаспора ахьынхо атәылақәа рахь ателецҳа еиҿкаан «Аҟәа-Черқьесск-Есқьышьеҳир-Амман»
Аԥсны атәылауаа шьоукы абираҟ кны аныҳәатә демонстрациақәа мҩаԥыргоит, даҽа шьоукы абираҟ аԥшшәқәа ирышьашәалоу маҭәала рҽеиларҳәоит.
Асцена азааигәара еиҿкаан Аԥсны амузеитә фондқәа рҟынтә аԥсуаа рыбзазара амаҭәарқәа рцәыргақәҵа, асасцәа зегьы Аԥсны аҭоурых иагәылаԥшырц рылшон.
Абираҟ амш азгәаҭара хыркәшахеит аныҳәатә концерт ала, уи иалахәын аԥсуа естрада ашәаҳәаҩцәеи, акәашаратә коллективқәеи.
Аԥсны Иреиҳаӡоу Асовет аҟны ишьақәырӷәӷәан асахьаҭыхҩы Валери Гамгьиа иескизқәа рыла иҭыхыз Аԥсны Аҳәынҭқарра абираҟи агерби, ԥхынгәымза 23, 1992 шықәсазы.
Аҳәынҭқарратә бираҟ амш иазкны Аԥсны жәлар рартист Тото Аџьапуа “Аԥсуа бираҟ” ҳәа хьӡыс измоу ашәа иҩит, Аԥсны афырԥҳәыс Мзиа Беиаԥҳа лажәақәа рыла. Ашәа еицынарыгӡеит Тото Аџьапуеи Асҭамыр Кәыҵниеи.
Ари аныҳәамш акыраамҭа Аҟәа ақалақьуааи асасцәеи ргәалашәараҿы иаанхоит агәырӷьареи, ашәаҳәареи, акәашареи ирымшны.
2005 шықәса инаркны аԥсуаа ныҳәак еиԥш иазгәарҭоит Аԥсны аҳәынҭқарратә бираҟ амш, иара шьақәырӷәӷәан 1992 шықәса, ԥхынгәы 23 рзы.
Аԥсуаа имаҷым амилаҭтә ныҳәақәа иазгәарҭо, аха Абираҟ амш – иҷыдоу ныҳәоуп. Абри амш аҽны аҳҭнықалақь аҿы атәыла аиҳабыра злахәу агәырӷьаратә усмҩаԥгатәқәа нагӡахоит. Ҳпортал ишәыднагало афотосахьақәа рҟны шәахәаԥш сынтәа Абираҟ амш Аҟәа ишазгәарҭоз.
Аԥсны абираҟ амш Аҟәа Аныҳәа
Это событие было действительно мощным И предельно эмоциональным!!
Гордость за свою страну Абхазию зашкаливала, до мурашек!!
Ах-ԥшәык рныҳәа: шәаҳәаралеи кәашаралеи иазгәарҭеит Аԥсны абираҟ амш Аҟәа
13:50
1. Аконгресс алахәцәас иҟалар рылшоит аԥсуа-ашәуа (абаза), аубых жәларқәа рхаҭарнакцәа, Аԥсны Аҳәынҭқарра азакәанԥҵара инақәыршәаны зықәра наӡахьоу, ҭыԥс иахьынхозаалак, аҳәаанырцәтәи атәылауаҩра рыма-ирымам, Аконгресс Аԥҟаԥҵәа азхазҵо, Аконгресс аусуреи, Аконгресс аԥҟаԥҵәатә хықәкқәеи ахыдҵақәеи рынагӡара иалахәзарц зҭаху, шә-мааҭк ма ҩ-долларк ЕАШ инаӡо алахәҩы илагала ианаамҭоу изшәо (Адунеизегьтәи аԥсуа-абаза конгресс аӡбра, 29.06.2018 аҟнытә)
2. Аконгресс ахь адкылара мҩаԥысуеит 1-тәи апункт аҟны иарбоу аԥҟарақәа ирықәшәо акандидат ҩыралатәи иарзаҳал ашьаҭала.
4. Аконгресс алаларазы арзаҳал нашьҭызар ауеит:
- Аконгресс иреиҳаӡоу ахеилак ахь;
- Аконгресс аҭыԥантәи ма арегионалтә ҟәша Ахеилак ахь;
- иарбоу аҵакырадгьыл, ма административтә-ҵакырадгьылтә еиҿкаараҿы иҟоу, азинмчы змоу Аконгресс ахаҭарнак иахь, анаҩс иара Аконгресс Иреиҳаӡоу Ахеилак ахь уи арзаҳал алаиҵоит;
- Аконгресс аинформациатә портал www.abaza.org ала. Аконгресс алаларазы акандидат арзаҳал аформа ақьаад аҿы икьыԥхьны инапы аҵаиҩыр илшоит, уи анаҩс ихарҭәаау аформа асканер иахыжьны Аконгресс аелектронтә ԥошьҭахь info.abk@abaza.org инаишьҭуеит.
- Арзаҳалцыԥхьаӡа иахәаԥшуеит Аконгресс иарбоу Арегионалтә ҟәша Ахеилак аҟны, уаҟа иагьрыдыркылоит Аконгресс ахь алаҵаразы аӡбра.
- Аконгресс алахәцәа зегь рахь инашьҭхоит Ауаажәларратә еилазаарахь ишрыдыркылаз азы асалам шәҟәы.
5. Аконгресс алахәцәа зегьы ирыҭахоит ишьақәырӷәӷәоу аԥҟарақәа ирықәшәо афотосахьа зну аршаҳаҭга. Афотосахьа нашьҭтәуп Аконгресс аелектронтә ԥошьҭахь: info.abk@abaza.org. Афотосахьа зеиԥшразар акәу арбоуп аинформациатә портал www.abaza.org аҟны.
Афотосахьа зеиԥшразар акәу
1. Аизышарақәа: афотосахьаҟны ахаҿы иааннакыло аҭыԥ ашәагаа зегьы аҟнытә 80% иреиҵымзароуп.
2. Афотосахьа ҭыхзароуп ишкәакәоу еизадоу афон аҟны, ибзианы алашара ахьақәԥхо.
3. Зфотосахьа ҭырхуа акагь ихамзароуп. Зсахьа ҭырхуа ихы-иҿы, ихәда, ма имаҭәа рҿы – иарбоу аԥҟарақәа инарықәыршәаны иҭаҩым асимволика анызар ҟалаӡом (аиувелиртә арԥшӡагақәеи абижутериеи рыда). Абласаркьа еиқәарақәа (амра аҽацәыхьчаразы иарҭо) ухаҵаны афотосахьа аҭыхра ҟалом (зыблабара иагу рыда).
4. Афотосахьа ҭыхуижьҭеи 12 мзы иреиҳаны иҵхьазар ҟалаӡом.
5. Афотоаппарат алашара ацәырҟьара абласаркьа алинзақәа, ма егьырҭ ахәҭақәа ирынҷҷалозар ҟалаӡом.
6. «Иҟаԥшьу алақәа» реффект ыҟазар ҟалаӡом.
7. Афотосахьа хә-мегабаитк иреиҳамзароуп.
8. Афотосахьа аелектронтә вариант нашьҭызар ҟалоит Аконгресс аелектронтә ԥошьҭахь: info.abk@abaza.org
АРЗАҲАЛ АҬАГАЛАРА
Ахаҭарақәа Армида Чагәа
«Абазақәа ҳабжьы адунеи иаҳауеит, ҳкультура зегьы ирдыруа иҟалоит»: Армида Чагәа лиубилеи иазкны
© Армида Чагәа лхатә архив аҟнытә
Ахаҭарақәа
Нанҳәа 8 рзы, Ҟарачы-Черқьессиатәи Ареспубликеи Ставропольтәи атәылаҿацәи рҟны еицырдыруа ауаажәларратә усзуҩы Армида Чагәа илхыҵуеит 65 шықәса. Уи амш инақәыршәаны АААК аинфопортал иазнархиеит лыԥсҭазааратә мҩеи, имҩаԥылго аусқәеи, лыгәҭакқәеи зныԥшуа аочерк.
«Ԥсҳәытәи аенергиеи агәамчи»
Аҭыԥантәи анхацәа, Армида Ҳизир-иԥҳа лабиԥара ахаҭарнакцәа – «Ԥсҳәытәи ашьхарыуатәи ашәуаа» ҳәа акәын ишрышьҭаз.
«Ажәытәан ажәла иатәыз арԥыск ашәарыцараҟны диԥылоит аҭауад ҷкәынак. Еилкаам амзызқәа ирхырҟьаны, аҭауад иԥа ишақәнагам ала ихы мҩаԥиго далагоит, уи иахҟьаны арԥарцәа еиҿанагалоит… урҭ реиҿагылара шьакаҭәаралагьы инҵәоит. Ашьоура ҟамларцазы, аиҳабацәа ирыӡбоит, ҳаамҭазы Краснодартәи аҿацә аҵакырадгьыл аҟны иҟаз рынхарҭа ҭыԥқәа ныжьны Аԥсныҟа аиасра, убас иагьнанагоит Ԥсҳәы ақыҭа», – еиҭалҳәоит Армида Чагәа.
Убрантә ауп ажәлагьы ахьынтәаауа, аха аҭаацәаратә ҳәамҭақәа рыла ари абиԥара Шереметаа рахь иаҵанакуан.
«Саб даараӡа бзиа дызбон, аӡәы диласҵомызт», – лҳәоит Чагәа.
Армида лан – Софиа Сольман-иԥҳа Џьендубаева занааҭла хаԥыц-ҳақьымын, хылҵшьҭрала Ҟарачы-Черқьессиатәи ақыҭа Инџьықь-Ҷкәын датәын. Лыԥшәмеи лареи еибадырит Аԥсны, лыуацәа сасра ҳәа дырҭааны дахьыҟаз.
Армида Чагәа лан – Джендубаева Софиа Сольман-иԥҳа
Армида Чагәы лаб – Ԥсҳәы Хизир Зақьири-иԥа
Рыԥҳа хәышықәса заҵәык ракәын илхыҵуаз аҭаацәара Ԥсҳәы ныжьны Гәдоуҭаҟа нхара ҳәа ианиасуаз, аамҭак ашьҭахь уаантәи зынӡа ҳәаЧерқьесскҟа ицоит. Уи зыхҟьазгьы, Ҳизир ихьыз амашәыр цәгьа оуп: иара дызлахәыз аекспедициа Ԥсҳәы имҩаԥнагоз агеологиатә-ԥшаарақәа аҵаԥжәарақәа руак аан иоуеит ахәра, уи иахҟьаны длашәхоит. Ҳәарада, ари рыцҳара дуны ирзыҟалеит аҭаацәара зегьы, рыԥсҭазаарагьы еиҭанарсуеит.
Ахәыҷратә шықәсқәа, Гәдоуҭа, 1955 шықәса. Афото аҟны: Армида хәыҷы лан, ланду, лаб иаҳәшьа
Лылахь ианыз Адам Дагәжәеи лареи реиԥылара
Қәҿиарала Черқьессктәи 9-тәи ашкол аҟны лҵара хыркәшаны, 1971 шықәсазы Армида Чагәа дҭалоит Пиатигорсктәи атәым бызшәақәа ринститут. Анаҩс, лыԥсҭазаара 15 шықәса инеиԥынкыланы апедагогикатә усура иазылкуеит, уи, ҳәарада, цхыраагӡахеит лҽыззылкыз аҿар аус рыдулара иадҳәалоу ауаажәларратә усура аҟны.
«Ашкол аҿы даараӡа бзиа избон англыз бызшәа, гәаҳәарасгьы исыман, адунеи зегьы сакәшарц азы, уи аӡеиԥш исҳәаларц. Убри азоуп ари азанааҭ залысхызгьы», – лҳәоит Чагәа.
Астуденттә ԥсҭазаара хҭысла иҭәыз, аинтерес зҵаз аамҭан. Аҭыԥҳа илылшоз зегь ҟалҵон аҵара бзиаӡаны аҵаразы. Егьырҭ лықәлацәа реиԥшгьы, дазыҳәон анасыԥ, акариераҟны аихьӡарақәа, абзиабара цқьа…
Армида Чагәеи лыҷкәын еиҳабы Демис Поландови. Венециа, Италиа, 2018 шықәса
Иреиҳаӡоу аҵараиурҭаҟны лҵара хыркәшаны, Армида Черқьессктәи абжьаратә школқәа руак аҟны еиҿкааҩыс аусура далагоит. Армида лыҷкәын Демис бжьышықәса ихыҵхьан, иналукааша «абаза елита» ахаҭарнак, хылҵшьҭрала ақыҭа Ҟәыбина иатәыз Адам Дагәжәеи лареи ианеибадыруаз.
Дагәжәеи Адам Аиуб-иԥа
Еиуеиԥшым аамҭақәа рзы, Ҟарачы-Черқьессиеи Ставропольтәи аҿацәи рыҟны Адам Аиуб-иԥа иникылон аҭакԥхықәра ду зцыз аҳәынҭқарратәи, апартиатәи маҵурақәа. Ижәлар дырпатриот дуны дыԥхьаӡан.
«Иԥсҭазаара зегьы – ижәлар ирыхәаша, ирзеиӷьхаша иазкын, илшоз зегь ҟаиҵон ижәлар рыҿиареи, реиқәырхареи азы, – илгәалаларшәоит Армида. – Саргьы, уи ижәлар рзы иибоз аџьабаа гәазҭоз, ҳәарада аганаҿы сзынхомызт, изласылшоз ала есымша сидгылан».
Армида Чагәеи лашьа иԥха Анжелика Ҭакәышиновеи, лыҷкәынцәа Аиуб Дагәжәеи (арымарахьала), Шьаҳамби Дагәжәеи (арымарахьала), Ставрополь, 2017 шықәса
Урҭ аамҭақәа рзы Адам Дагәжәеи иреиҳаӡаз амеценатқәа дырхыԥхьаӡалан. Абаза жәлар, нас аԥсуа жәларгьы ркультурақәа реиҭаиреи рырҿиареи афинанстә цхыраара азиуан. Аԥсуа жәлар адгылара ду риҭеит Аԥсны Аџьынџьтәылатә еибашьра ашықәсқәа рзы (1992-1993).
Аџьынџьтәылатә Еибашьра Дуӡӡа иалахәыз Ҟәыбина (Ҟарачы-Черқьессиа) ақыҭанхацәа ирызку абаҟа
«Ахәыҷқәа рхатәы бызшәа рхамшҭырц, абаза бызшәала ицәажәаларц азы дсыҳәон», – лахьеиқәҵарала илгәалалыршәоит Армида.
Ставропольтәи абазақәа
Ахәыҷқәа ракәзар… Ҽнак ран илзеиҭарҳәеит убас еиԥш хҭыск, адәаҿы иахьыхәмаруаз, шәарбацәан ҳәа рықәлацәа анразҵаа, ахәыҷқәа еицҿакны «ҳабазақәоуп» ҳәа аҭак ҟарҵеит. Аха, уи аамышьҭахь – «урҭ азусҭцәада» ҳәа азҵаара анроу, аҭак рзыҟамҵеит.
«Убасҟан сара исыӡбеит раб иус ишацысҵо. Абазақәа рыбжьы адунеи иаҳауеит, ҳкультура зегьы ирдыруа иҟалоит», – лҳәоит Армида.
Армида Чагәеи Ставрополь иҟоу абаза ашҭа-агәара асасцәеи
Лыԥшәма иԥсҭазаара даналҵ ашьҭахь, дзықәшәаз арыцҳара лхыгараҿы раԥхьатәи аамҭақәа рзы адгылара лырҭеит Адам изааигәаз ауаа: анхамҩеи, аҭҵаарадырреи, акультуреи рыҿиараҿы злагала дууз Ставрополь инхоз хыԥхьаӡара рацәала иколлегацәа, иҩызцәа, еицырдыруаз ауаа. Урҭ зегьы Армида ажәа ҟәандала илгәалалыршәоит: Чаабан Иуан, Владимир Ҟәырча, Рауф Ҟадыжә, Пиотр Чкала, Инал Ҳабльахь уҳәа убас егьырҭгьы. Урҭ роуп Ставропольтәи атәылаҿацә аҟны инхо абазақәа руаажәларратә хеилак аиҿкаара ахыҵхырҭаҿы игылаз. Аҿацә амилаҭрацәатә политраҟны абазақәа иаԥсоу аҭыԥ ааныркыларцаз урҭ рлагалеи рџьабааи рацәоуп.
Ашәҟәы «Абаза Ҟабарда» аӡыргараҿы, Ставрополь
1997 шықәсазы аԥшьгаратә гәыԥ ашәҟәы иҭанагалоит Ставропольтәи акультуратә центр «Абаза», уи напхгаҩыс далхын Урыстәыла зҽаԥсазтәыз акультура аусзуҩы Владимир Исмаил-иԥа Ҟәурча. Уи ихаҭыԥуаҩыс далхын Армида Чагәа. Уажәшьҭа лара еилалыгӡар акәын абизнеси ауаажәларратә усуреи.
Аамҭа кьаҿк ала аҭыԥан имҩаԥысуаз ауаажәларратә усмҩаԥгатәқәа рҟны аиҿкаара аҭыԥ хадақәа ааннакыло иалагеит, иара убасгьы еиднакылеит абаза милаҭ рбызшәеи ркультуреи реизҳазыӷьара иашьҭоу ауаа.
Ҟали Џьгәаҭан ишәҟәы "Ахьтәы џьар" апрезентациаан, ҞЧА Аҳәынҭқарратә милаҭтә библиотекаҿы, Черқьесск, 2017 шықәса, ажьырныҳәа
Убас, аиҿкаара амчала иаартын абаза бызшәа ашкол, уи иахьагьы қәҿиарала аус ауеит.
«Ашкол арҵаҩы Анфиса Борис-иԥҳа Петова раԥхьатәи лҵаҩцәа рхыԥхьаӡараҿы иҟан схәыҷқәагьы», – лҳәоит Чагәа.
Хәыҷы-хәыҷыла ахеилак аусмҩаԥгатәқәа рымҽхак ҭбаахо иалагеит урҭ рылҵшәа ҳаракхеит, насгьы аҿар рахь еиҳа азхьаԥшра аиоуит. Инагӡан аидгьылтәра иазкыз апроект дуқәа, иара убасгьы аҵараҵареи акультуреи ирызкыз апрограммақәа аларҵәан, еиҿкаан аҿартә форумқәеи афестивальқәеи. Ахеилак иалнаршеит, Ставрополь аҵара зҵо абаза милаҭ иатәу астудентцәа зегьы реидкылара.
Аҿар рфорум «Агәылеимабзиара аԥҟарақәа рыла» аҟны
«Ҳажәа иазыӡырҩуеит, иҳацхраауеит»
2012 шықәсазы иӡбан Ставропольтәи атәылаҿацәи Кавказтәи аминералтә ӡқәеи ркультуратә центрқәа реидҵара. Убас ала еиҿкаан Ставропольтәи атәылаҿацә иқәынхо абазацәа рмилаҭ-культуратә автономиа арегионалтәи ауаажәаларратәи еиҿкаара «Абаза», уи еиднакылоит Ставрополь адгьылҵакыраҿы инхо 4,5 нызқьҩык инареиҳаны абазақәа. Аиҿкаара напхгаҩыс еицҿакны далхын Армида Чагәа.
Ставрополь иҟоу ахәыҷтәы клуб «Гәымзаа»
Аиҿкаара иаиуз астатус ҿыц, ҳәарада, аусмҩаԥгатәқәа рымҽхак акыр иарҭбаауан, убри инақәыршәаны активистцәа аус напы адыркит.
«Иҟоуп ахықәкы: ҳажәлар рбызшәеи, ркультуреи, рқьабызқәеи – шәышықәсала иҿиоз зегьы иреиӷьу иҷыдоу ҳҟазшьақәа реиқәырхара. Иахьазы иҳалшо зегь ҟаҳҵоит аҿар рмилаҭтә традициақәа рхамшҭырц азы. Насгьы, урҭ рықәлацәа иахьаарылагыло рыжәлар ҳаҭырла иаадырԥшларазы, ганкахьала – рмилаҭтә ҟазшьа ҷыдақәа еиқәдырхаразы, даҽа ганкахьала – ҳаамҭазтәи аԥсҭазаара инақәыршәаны урҭ ииашаны рха иадырхәаларазы. Арҭ азҵаарақәа, ааӡареи, аетикеи уҳәа реиԥш иҟоу ахырхарҭақәа рахь иаҵанкуеит», – аиҿкаара ахырхарҭақәа дрылацәажәо иазгәалҭеит уи анапхгаҩы.
Армида Чагәеи амилаҭтә культуратә автономиақәа рнапхгаҩцәеи
Иара убасгьы аиҿкаара аҽрыманадоит Ставрополь инхо еиуеиԥшым амилаҭқәа ркультуратә автономиақәа – лассы-лассы еицымҩаԥыргоит акультуратә хырхарҭа змоу аусмҩаԥгатәқәа. Уи адагьы, Армида Чагәа – Ставропольтәи агубернатор иҟны иҟоу аетникатә хеилаки, амилаҭқәеи аказақреи русқәа ирызку Акомитет аҿы иаԥҵоу ауаажәларратә хеилаки дрылоуп.
Ставрополь аиҩызареи аиҭаиреи ирызку аусмҩаԥгатә аҿы
«Ҳәарада, ари зегьы аҭакԥхықәра уднаҵоит, аха уи аамҭазгьы, уи абзоурала иҳауеит алшара аҳәынҭқарра-ашалыҵтә еимадара арҿиаразы, иара убасгьы агранттә конкурсқәа рылахәразы, анаҩс афинанстә лшара ҿыцқәа аԥҟаԥҵәатә хықәкқәа рынагӡараҿы рхархәара», – лҳәоит Чагәа, уи инацҵангьыы иазгәалҭеит: «ҳажәа иазыӡырҩуеит, иҳацхраауеит» ҳәа.
2018 шықәсазы Армида Чагәа далхын АААК Иреиҳаӡоу Ахеилак алахәҩыс, уаҟа қәҿиарала иацҵан адунеи зегьы аҟны инхо абаза жәлар рхаҭарнакцәа рмилаҭтә культура аиқәырхареи, урҭ реидкылареи аус.
Ставропольтәи агубернатор иҟны иҟоу амилаҭқәа рхеилак аилатәараҟны
Аҿартә нетворкинг «Абазақәа рҩызцәа рыбжьара. Анапамхрақәа фба» аартра аҟны
Агәазыҳәарақәа нагӡахоит
Армида Чагәеи Ставропольтәи ашәуаа рделегациеи 2018 шықәсазтәи Абаза жәлар рыхәмаррақәа рҟны
Армида Чагәа, Мусса Егзакь, Ставропольтәи ашәуаа рделегациеи 2019 шықәсазтәи Абаза жәлар рыхәмаррақәа рҟны
Амч лызҭо раԥхьаӡа иргыланы лҭаацәара ду ауп. Абар 15 шықәса ҵуеит лыԥшәма – Фазидин Чагәа, Урыстәылатәи Афедерациа аҩныҵҟатәи аусқәа Рминистрра аподполковник, лусқәа зегьы рыҟны длывагылоижьҭеи.
«Иара иабзоурала схәыҷқәа зегьы абаза милаҭтә традициақәа инарықәыршәаны иааӡоуп. Ҳаԥсҭазаара хҭысла иҭәуп, шьарда аныҟәарақәа мҩаԥаҳгоит», – еиҭалҳәоит Армида. Насыԥ змоу ԥҳәысуп, лхәыҷқәа иахарҟьаны ахӡыӡаара рзымукәа, ахьыԥшымзаареи, ахықәкынагӡаратә ҟазшьақәеи рылаӡаара лылшеит.
Армида Чагәеи, лыԥшәма Фазидин Чагәеи. Прага, Чехиа, 2015 шықәса
Ҳаиқәшәара ахыркәшамҭазы, Армида еиҭалҳәеит хара имгакәа иналыгӡарц илҭаху агәҭакы: ахатә ҳаирпланла Аԥсныҟа дԥырны, ажәҩан аҟынтә ақыҭа Ԥсҳәы дахәаԥшырц.
Аԥсны имаҷӡаны дшынхозгьы, лыԥсадгьыли лареи реимадара есымша еиқәханы иҟан: Армида лымкаала лыԥсадгьыл дазыҟоуп, уи аԥеиԥш бзиазы Анцәа диҳәоит. Иааиуа лиубилеи азы гәаҳәарас илымоуп Аԥсны еизҳазыӷьаны, ишәҭыкакаҷны, абаӷәаза аӷбақәа рыла иҭәны, игәырӷьаҵәа иҟоу ауаа аԥшаҳәала инеиааиуа, акаҳуажәырҭақәа рҟынтә амузыка абжьы аԥшаҳәа иқәыҩуа илбарц. Убас акәын лара хәышықәса анылхыҵуаз лан Аҟәа аӡбахә шылзеиҭалҳәоз, убри асахьа ахаан илхамшҭуа лгәалашәараҿы иҟоуп.
Армида Чагәа дсасны дылҭоуп аҭауад жәла Чачба-Шервашиӡе рхылҵшьҭра
Ари амш аҽны Армида Чагәа илзеиӷьаҳшьар ҳҭахуп анасыԥи агәырӷьареи зцу ашықәс рацәа, амшхәыбзазара. Лыгәҭакқәа зегь нагӡахааит, лхәыҷраҟынтә иаауа агәҭакгьы уахь иналаҵаны.
Адунеи атәылақәа ирыланхо Абаза жәлар рхаҭарнакцәа хышәҩык инареиҳаны еиднакылеит Ҟарачы-Черқьесиа имҩаԥысуа акультуратә-спорттә фестиваль «Абаза» актәи амш азы имҩаԥгаз аспорттә еицлабра.
Абаза жәлар рыхәмаррақәа ҞЧР Аспорт Аныҳәа
Черқьесск иаҭааз аԥсуа делегациа даҽазныкгьы афестиваль «Абаза» ргәаладыршәеит
ҞЧА
Есышықәстәи акультуратә-спорттә фестиваль «Абаза» 2019 шықәсазы афынтә раан имҩаԥысит Ҟарачы-Черқьестәыла. Черқьесск иҟаз аԥсуа делегациа рыҩныҟа ианыхынҳә ашьҭахь афестиваль ирнаҭаз ацәаныррақәа ҳацеиҩыршеит.
VI-тәи акультуратә-спорттә фестиваль «Абаза» зхы алазырхәыз аԥсуа делегациа алахәцәа еиҭарҳәеит аусмҩаԥгатә ирызцәырнагаз ацәаныррақәеи ахәыцрақәеи ртәы.
Черқьессктәи ашәуа қыҭақәа руак аҟны есышықәса имҩаԥырго афестиваль «Абаза» еиднакылоит зымҽхак ҭбаау аусмҩаԥгатәқәа ҩба: Абаза жәлар рыхәмаррақәеи, Абаза жәлар ркультура Амши (Аԥсны Аҳәынҭқарратә бираҟ амш иақәыршәаны имҩаԥырго). Арҭ аусмҩаԥгатәқәа есымша шәҩыла ауааԥсыра аҭаауеит.
Очамчыра инхо авокал арҵаҩы Лика Ҵәыџьԥҳа сынтәа раԥхьӡа акәны афестиваль даҭааит. Афестиваль мҩаԥысижьҭеи мчыбжьык аиҳа шыҵхьоугьы, уи илнаҭаз ацәаныррақәа лхамшҭыцт.
«Аҩны сыҟазшәа сгәы иабон, убас гәаартыла ҳрыдыркылеит. Ҳәарада, даҽазныкгьы афестиваль схы аласырхәуан, даҽазныкгьы зегьы сырԥылон», - лҳәеит Ҵәыџьԥҳа.
Аԥсуа-абаза милаҭ ахаҭарнакцәа ахьынхо атәылақәа рҟынтә 600-ҩык инареиҳаны ауааԥсыра рхы аладырхәит VI-тәи Абаза жәлар рыхәмаррақәа. Аспорттә еицлабрақәа рхы рыладархәит Ҟарачы-Черқьесстәи ақыҭақәа быжьба рыҟнытә акомандақәеи Москватәи аԥсуа диаспора акомандеи.
Хышықәса инеишьҭаргыланы анапылампыл асраҿы актәи аҭыԥ ааныркылоит Аԥсны аҭыԥҳацәа ркоманда. Уи акапитан Амра Лакәиа, акоманда зегьы ахьӡала илҳәеит аӡӷабцәа гәахәарала ахәмаррақәа ишрылахәу атәы.
«Ас еиԥш ахәмаррақәа Аԥсынгьы имҩаԥгалатәуп. Даараӡа ҳгәы иахәоит араҟа еснагь гәыбылрала ҳахьрыдыркыло. Хәарада, ҳгәы иалоуп ахәмаррақәа шықәсык ахь знызаҵәык иахьымҩаԥысуа. Афестиваль иазылху ахымшк ирылагӡаны иҳауа агәахәа рацәаӡоуп. Уи иалахәу ауаа рхыԥхьаӡара есааира иацлалар сҭахуп», – лҳәеит Лакәиаԥҳа.
Аԥсуа делегациа иалахәын Аԥснытәи аҳәынҭқарратә университет ажурналистика аҟәша арҵаҩцәеи астудентцәеи: урҭ амшқәа рзы Чеқьесск имҩаԥысуан ААУ апрофессор Екатерина Бебиаԥҳа иналукааша аԥсуа политик Сергеи Багаԥшь изку лышәҟәы аӡыргара.
«Аусмҩаԥгатәқәа зегьы ҳрыхьӡар ҳҭахын, ҳааԥсарагьы ҳхашҭит. Арҭ амшқәа зегьы схы иҭан Кәтол: ҳара ҳқыҭагьы ари аҩыза афестиваль адкылареи, амҩаԥгареи шалшо. Заҟа ибзиахоз, абас еиԥш аусмҩаԥгатә ҳдиаспора ацхыраарала Аԥсны имҩаԥгазар. Агәра ганы сыҟоуп, ари аидеиа аӡәырҩы адгылареи, аиҿкаараҿы ацхыраареи шарҭо», - лҳәеит Бебиаԥҳа.
Лара иҟалҵаз аҳәарала, ААУ астудентцәа дырԥылеит АААК Иреиҳаӡоу Ахеилак ахантәаҩы Мусса Егзакь.
Аиԥылара далацәажәо, ААУ 4-тәи акурс астудент Аинар Ҷыҭанаа иазгәеиҭеит, Аконгресс Иреиҳаӡоу Ахеилак ахантәаҩы иԥылара иалигаз шырацәоу.
«АААК ахада Мусса Егзакь иԥылара аиҿцәажәаратә формат аман, аинтерес ду ацын, ҩ-сааҭк раҟарагьы имҩаԥысуан. Алшара ҳаиҭеит ҳгәы иаҭаху азҵаарақәа зегьы рыҭиразы, убас ала «дагьҳарцәажәеит» иара. Мусса Ҳабал-иԥа иҳәыҷратә шықәсқәа ртәы ҳзеиҭеиҳәеит, иара убасгьы иԥсҭазааратә ԥышәа ҳамеидеит», - ҳәа еиҭеиҳәеит астудент.
Астудент ажәа ҟәандала дахцәажәоит иааидкыланы иара аныҟәара ахаҭагьы.
«Абаза жәлар рыхәмаррақәа гәахәарала ҳхы рылаҳархәит. Ҟарачы-Черқьессиа ҳаҟанаҵ алшара ҳаман аиашьаратә республикеи уа инхо ауааԥсыреи рабадырра, иара убасгьы ҳзанааҭтә ԥышәара аизырҳара. Черқьесск ҳахьынӡаҟаз хымш рыҩныҵҟала ажурналистика аҟәша астудентцәа аус здыруло анҵамҭақәа рзы аматериалқәа еидыркылон, анаҩс урҭ ркьыԥхьразы. Ибзиахон ари аҩыза аусмҩаԥгатәқәа Аԥсны еиҿаҳкаалозҭгьы», - иҳәеит Ҷыҭанаа.
АААК Иреиҳаӡоу ахеилак ахантәаҩы, ИАЕ «Алашара» ахада Мусса Егзакь Черқьесск дырԥылеит Абаза жәлар рыхәмаррақәа ирылахәхарц, рырҵаҩцәа Екатерина Бебиаԥҳаи Ахра Анқәаби ирыцны иааз аԥсуа журналистцәа қәыԥшқәа
Акультуратә-спорттә фестиваль «Абаза» шықәсык ахь знык Черқьесск имҩаԥысуеит. Есышықәса уи амҽхак еиҳа-еиҳа иҭбаахоит, зхы алазырхәуа ауааԥсыра рхыԥхьаӡарагьы есааира иацлоит.
Абаза жәлар рыхәмаррақәа ҞЧР Аспорт Адиаспора
Иналукааша аԥсуа политик Сергеи Багаԥшь изку ашәҟәы апрезентациа мҩаԥысит Черқьесск
Реиҳа иласу, иҳараку, иӷәӷәоу: VI-тәи Абаза жәлар рыхәмаррақәа рфотоҭоурых
Черқьесск иазгәарҭеит Абаза жәлар ркультура амши Аԥсны абираҟ амши
© Езыгә Габелиа ишәҟәы «Аԥсуаа рышәк» аҟнытә
Аҭоурых иаазыркьаҿны
2019 шықәсазы 105 шықәса ҵуеит Актәи адунеизегьтәи аибашьра иалагеижьҭеи, уи аибашьра адәаҿы афырхаҵара дуӡӡеи Аԥсадгьыл ахь еицакра зқәым абзиабареи аадырԥшит аԥсуа ҵеицәа.
1914 шықәса, рашәарамза 28 рзы Сараево ақалақь аҟны босниатәи асерб Гаврило Принцип ауаҩшьра ҟаиҵеит, иишьызгьы – австро-венгриатәи аҳ иҭыԥ ашьҭрамадаҩ, ерцгерцог Франц Фердинанд иакәын. Абри ахҭыс ҵаҵӷәыс иҟаҵаны ихацыркхеит ауаҩытәыҩсатә ҭоурых аҟны иреиҳаӡоу абџьаршьҭыхлатәи аконфликтқәа ируаку – Актәи адунеизегьтәи аибашьра. Уи иалахәын ганкахьала – Урыстәылатәи аимпериа, Британиатәи аимпериа, Франциатәи ареспублика, арҭ ах-ҳәынҭқаррак еизыразны Антанта захьӡыз аидгыла аԥырҵеит, егьи аганахьала – Германиатәи, Австро-Венгриатәи, Османтәи аимпериақәеи Болгариатәи аҳреи. Официалла аибашьра рылаҳәан ԥхынгәымза 28, 1914 шықәсазы. Сынтәа 105 шықәса ҵуеит иара алагеижьҭеи.
Аԥсуаа рышәк аҽыуаа
© Руслан Гәажәба истатиа «Кавказтәи аҭыԥантәи аҽыуаа рдивизиа аҭоурых»
Агәымшәареи «ахареи»
Актәи адунеизегьтәи аибашьраҿы Урыстәылатәи аимпериа абираҟ иаҵагыланы еибашьуан Кавказ жәларқәа рхаҭарнакцәа рацәаҩӡаны: ауаԥсуаа, ачеченцәа, аҟарачқәа, аингәышцәа, даӷьсҭанаа, аԥсуаа, ашәуаа уҳәа убас егьрҭгьы. Кавказ аҵеицәа рхы аадырԥшит агәымшәара злаз, ҟазарыла еибашьуаз фырхацәаны, аибашьра адәаҿы урҭ идырҳаз хьӡи-ԥшеи Урыстәылатәи аимпериа аҳәаақәа хараӡа ирҭысит. Иџьашьатәуп ашьхарыуа жәларқәа, хаҭалагьы – аԥсуаа абри аибашьрахь ацара зынӡа иахьырыӡбаз, хатәгәаԥхарала ралахәра атәы ҳамҳәаӡаргьы. Избан акәзар уи аамҭазы ажәлар рыԥсҭазаашьа акыр иуадаҩын.
Актәи адунеизегьтәи аибашьра иаԥхьанеиуаз аамҭазы аҭоурыхҭҵааҩы-кавказдырҩы Руслан Гәажәба абар ииҩуа: «Кавказтәи аибашьра анынҵәа аамышьҭахьи (1864 шықәса - аред.) 1866 шықәсеи 1877 шықәсеи рзы аԥсуа жәлар аҳратәра иаҿагыланы рықәгыларақәеи рышьҭахь Аԥсны ааҭацәит, иаанхаз 19 нызқьҩык аԥсуаа роуп, нас даҽа жәашықәса рыла даҽа 30 нызқьҩык раҟара хынҳәит. Аԥсуа жәлар «ахара рыдны» иԥхьаӡан (ақәгыларақәа рымҩаԥгара харас ирыдҵан - аред), анхара азин рымамызт аӡиасқәа Ааԥсҭеи Кәыдри рыбжьара. Аԥсуаа рыԥсадгьыл аҿы арезервациа иҭакызшәа инхон Кәыдрытәи, Самырзаҟантәи, Гәдоуҭатәи аучасткақәа рҿы. «Ахара» ирыдыз рхыхын 1907 шықәсазы».
Аха иара уи аамышьҭахьгьы аԥсуаа аррамаҵурахь инарыԥхьомызт, Самырзаҟантәи аԥсуааи аамысҭа жәлақәа рхылҵшьҭрақәеи рыда.
Аҽыуаҩ Дмитри Туманов
Қапба Чыча, ақыҭа Арасаӡыхь иалҵыз
Ран-рыԥсадгьыл рыхьчон, «иранԥсазшәа» акәымкәа
Аибашьра анҵысы, Кавказтәи аҽыуаа рдивизиа шьақәгыло ианалага, аԥсуаа аҳратә еиҳабырахь аҳәара ҟарҵеит, ашьхарыуа жәларык реиԥш, хатәгәаԥхарала еибашьуа раҳасабала абри адивизиа иаларҵарц. Абас ауп ишыҟалаз еицырдыруа Аԥсуаа рышәк.
«Кавказтәи аҽыуаа рдивизиа хьӡырҳәага (ажәлар рҿы Дикаиа дивизиа ҳәа иашьҭан – аред.) иалаз реиҳараҩык Урыстәыла иаӷацәаз рмоҭацәа, ма рԥацәа ракәын. Дара аурысқәа ирывагыланы еибашьра ицеит хатәгәаԥхарала, аӡә идҵала, ма ак рықәыӷәӷәоны акәымкәа. Адивизиа аҭоурых аҿы иҟам адезертирра хҭыскгьы», – ҳәа иҩуан игәалашәарақәа рҿы Ҟабардатәи аполк афицарцәа руаӡәк Арсениев.
Аҽыуаҩ Зосим Лабахәуа
Аԥсуаа рышәк аҽыуаа, арымарахьала арыӷьарахь: Ардашьын Баҭа-иԥа Дауҭиа, Хәаҭхәаҭ Цкәуа, Генаба
Кавказтәи адивизиа иазкны ацәаҳәа шьахәқәа иҩит иара убас аибашьратә хҭысқәа ирылахәыз аграф Палецки, ашьхарыуа еибашьцәа ргәымшәареи раамысҭашәареи ахәшьара ҳаракӡа рыҭауа.
Алексеи Шервашиӡе-Чачбеи иԥшәмаԥҳәыс Тереза Лакрԥҳаи
Кәаҵиа Кәыта-иԥа Ԥлиа
«Аџьарныҟәгаҩцәа рышәк»
Аԥсуаа рышәк Черқьестәи аҽыуаа рполк иахәҭакын, иара уи аполк Кавказтәи аҿыуаа рдивизиа ду иахәҭакын (адивизиа иалан иара убас Ҟабардатәи, Даӷьсҭантәи, Ҭаҭартәи, Чечентәи, Ингәыштәи аҽыуаа рполкқәеи, Ауааԥсаа рыршьаҟауааи – аред.). Кавказтәи ашьхарыуаа рыбжьарагьы аԥсуа еибашьцәа рлеишәала, ргәымшәарала зегьы иаарылукаауан. «Аԥсуаа рышәк» аҟны аибашьратә ҳамҭа занарымшьаз ҳәа аӡә днымхеит, убри азыҳәан «аџьарныҟәгаҩцәа рышәк» ҳәагьы ирышьҭан», – иазгәеиҭоит Руслан Гәажәба.
Акорнет Константин Лакрбеи уи иаб Шьаҳани
Акорнет Константин Лакрбеи, иаӡӡеи, уи лыҷкәыни (Возба), Лыхны
Аҭоурыхҭҵааҩ игәаанагарала, ажәа «ашәк» аибашьцәа рхыԥхьаӡара ҵабыргыҵәҟьа аанарԥшӡом: зынӡа аибашьра иалахәын 500-ҩык рҟынӡа аԥсуаа. Аԥсуа ҵеицәа аибашьрахь ицеит ашьхахыҵырҭақәа ирхысны, Тҟәаԥс ала, анаҩс Армавир ақалақь аҿы арратә зыҟаҵарақәа ирхысит, насоуп еибашьуаз ар ианрылала.
Жәаҩык аԥсуаа Урыстәылатәи аимпериа иреиҳаӡоу аибашьраә ҳамҭақәа ранашьан. Гәажәба иажәақәа рыла, Черқьестәи аполк иахәҭакыз «аԥсуаа рышәк» акомандир Кәаҵиа (Корнет) Лакрба ихьӡ – Аҳ ир зегьы аҟны иреиӷьӡоу 12-ҩык аибашьцәа ирылакны ирҳәон. Абри асиа кьыԥхьын ажурнал «Нива» адаҟьақәа рҿы, 1916 шықәсазы.
Гьаргь ацқьа ихьӡ зху «Агәымшәаразы» ахьтәы абџьар аԥсуаа рҟынтә иранашьан: апрапоршьчик Магомед Агрба, Ингәыштәи аполк акомандир, аполковник Гьаргь Мерчул, апоручик Варлам Шьенгьелиа. Гьаргь ацқьа иорден акавалерцәас иҟалеит: Ҟабардатәи аполк ауриадник Адамыр Цәышба, Аԥсуаа рышәк ауриадникцәа Дмитри Ачба, Уасил Магба, Кәасҭа Коӷониа, Рамазан Шхаласов. Хаҭала иаадырԥшыз агәымшәаразы асолдаҭтә Гьаргь ацқьа иџьар ранашьан иара убас аԥсуа афицарцәа, урҭ дыруаӡәкуп Ҭаҭартәи аҽыуаа рполк апрапоршьик, аҭауад Ҳаиҭбеи Чачба.
Аԥсуаа рышәк акомандир – акорнет Константин Лакрба, 1916 шықәса
Акорнет Константин Лакрба, 1916 шықәса
Аҭоурых хазынақәа
Аԥсуаа рышәк алахәцәа реибашьратә фырхаҵарақәа ирыдҳәалоу аҭоурыхқәа рацәоуп. Раԥхьаӡа иргыланы, адивизиа акомандир акорнет Лакрба ифырхаҵара ххаҿы иааиуеит, аха уи имацара иакәӡам зҽалызкааз.
Кавказаа гәымшәақәа рыхьӡқәа ирылыҷҷаауеит аԥсуа еибашьҩы Гьаргь Мерчул ихьӡгьы. Иара Ингәыштәи аполк акомандирс дыҟан, Урыстәыла иреиӷьӡоу ҽыуаҩыс дыԥхьаӡан.
«1909 шықәсазы Европа имҩаԥыргон иреиӷьу аҽцәа ралкааразы аицлабрақәа, – иҩуеит Гзажәба, – усҟан аҽырыҩраҿы ирыцназго дыҟам ҳәа иԥхьаӡан англызцәеи афранцызцәеи, иара (Гьаргь Мерчул – аред.) урыстәылатәи аҽцәа ркоманда даԥхьагылан, убасҟан дара аиааирагьы ргеит, Мерчул иакәзар – аҽықәтәара данцәахәуп ҳәа дазхарҵеит».
Аингәышцәа даара пату иқәырҵон рполк аԥызара азызуаз аԥсуа Гьаргь Мерчул, «ԥашьа» ҳәагьы ишьҭан (аингәышцәа реиҳараҩык мсылманцәоуп, ахьӡ «ԥашьа» - амсылман тәылақәа рполитикатә системаҿы иреиҳаӡоу титулуп, аханатә ар рԥызацәа рзы ахархәара аман – аред.), ажәылара ианцоз абас еиԥш ажәақәа злаз ашәа рҳәон: «Ҳацәшәаӡом ахы-ццышә, ԥхьаҟа ҳцоит гәышԥыла, ҳара дҳаԥхьагылоуп агәымшәа
Мерчула! Аиааира ҳгеит бзарбзанла, ҳаҟоуп ҳгәырӷьаҵәа, Урыстәыла зегьы иадыруеит, ҳџьыгьитцәоуп аингәышцәа!» Ари ашәа аингәышцәа иахьагьы ибзианы иргәалашәоит, иҳәоит Гәажәба.
Аԥсуа аамсҭа, Аингәыш полк акомандир, аполковник Гьаргь Мерчул (агәҭа итәоу)
Черқьестәи аполк аҟны зны аицлабра мҩаԥыргеит «иреиӷьу аибашьҩы» иалхразы. Ари ахьӡ иаԥсаз рацәаҩны иқәдыргылеит, аха реиӷьу ҳәа далкаан аԥсуа еибашьҩы Ҭарба Ахмаџьыр. Иара ианашьан Гьаргь ацқьа иџьарқәа хԥа. Иара убасгьы далаҽхәаны иныҟәигон араӡны сааҭқәа – урыстәылатәи аимператор Николаи II-тәи хаҭала ҳамҭаз ииҭахьаз.
Лыхны ақыҭан ииз Гагәылиа Владимир Џьгәанаҭ-иԥа, 1891 шықәса
Миха Чыргба
Анаҩстәи аҭоурых аҟны Гәажәба хҩык аҵеи гәымшәақәа рыхьӡ иҳәоит: «Ҽнак зны аибашьцәа ҩымчыбжь ԥсшьара ҳәа атыл ахь ианоурыжь, дара-дара рыбжьара аҽырыҩра мҩаԥыргеит, уа аиааира игеит аԥсуа еибашьҩы Шьын Лакәиа – уи еизаза рҿаԥхьа иҽы ирхәмарит, нас аԥхьатә шьапқәа шьҭыхны акомиссиа иареи метрабжак рыбжьаны убас ишгылаз арапорт ҟаиҵеит: Черқьестәи аполк иалоу аԥсуаа рышәк аҽыуаҩ Шьын Лакәиа ҳәа. Усҟан, зыҽқәа бзиаӡаз ҳәа ирдыруаз ачерқьесцәа аҽырыҩраҿы иахьзымиааиз ргәы иалсын, напышьашәала ақәԥараҿы ҳаиндаҭлап рҳәеит. Ачерқьесцәа рҟынтә дықәгылеит ҩ-метраки 20 сантиметри зоура ыҟаз адауаԥшь, аҟарач ҭауад жәла Крымшахаловаа рхаҭарнак. Уи диндаҭларц аԥсуаа дықәдыргылеит Ҭхьына ақыҭа иалҵыз аибашьҩы гәымшәа Шаман Сабекьиа. Иоура-иҭбаара, ижәҩахырқәа уҳәа дыӷәӷәаӡа дыҟан уи а-Сабекьиа. Секундқәак рыла аҟарач ижәҩахыр дааҭаирԥеит. Абрагьы аԥсуаа аиааира ргеит».
Аҽыуаҩ Шаман Сабекьиа
Афото аҟны арымарахьала арыӷьарахь: итәоуп – Ҭхьына ақыҭан ииз Шаман Сабекьиа, Ҷлоу ақыҭан ииз Нестор Акаба, Гәыԥ ақыҭан ииз Сааҭ Лагәлаа; игылоуп – Гәыԥ ақыҭа ииз Кемач Какәбаа, ақалақь Тҟәарчал ииз Сааҭ Кәарҷиа
11-ҩык аԥсуаа австриауаа шәҩык ирҿагыланы
Аԥсуаа рышәк афырхаҵас дыԥхьаӡоуп убасгьы Уасил Лакоба – Гьаргь ацқьа иџьарқәа хԥа занаршьахьаз. Иареи, акорнет Лакрбеи, иара убасгьы ԥыҭҩык аԥсуааи – иааидкыланы 11-ҩык – ирылшеит австриатәи аредут рнапахьы аагара. «Аредут ахәаҿы иқәгылан, иаакәыршаны – аӡмахқәа ҭачын… уи зегьы хынтәны иаакәыршаны аҭиграф ала иҭакын, - иҳәоит Руслан Бӷажәба, - уи аредут аҿы иҟан шәҩык инареиҳаны австриауаа, еиԥмырҟьаӡакәа ишреихсутзгьы аԥсацәа ирылшеит уахь анеира, итҟәангьы иргеит 24-ҩык, иара убасгьы аӷа иабџьар рнапаҿы иааргеит.
Уасил Лакоба, 1917 шықәса
Аԥсуаа ҽыуаҩцәа: Ҭемраз Лакоба, Уасил Лакоба, Семион Арнауҭ, 1914 шықәса
Аԥсуаа рышәк афицар Николаи Аимхаа
Гьаргь ацқьа ихьӡ зху ахьтәы бџьар «Агәымшәаразы» занашьоу Кавказтәи адивизиа аҽыуаҩ-афицар Рауф Агрба, 1917 шықәса
Афырхацәа ргәалашәара афырхацәа ҿыцқәа ааӡоит
Актәи адунеизегьтәи аибашьра афронт аҟынтә ианыхынҳә ашьҭахь, Аԥсуаа рышәк алахәцәа аӡәырҩы ареволиуциатә хеилак «Кьараз» иалахәцәахеит, Аԥсны Асовет мчра аагара иацхрааит. 197 шықәсазы ирацәаҩӡоуп дара рахьтә арепрессиақәа ирыладырӡыз, ԥшьҩык аишьцәа Магбақәа, Уасил Лакоба ихаҭа уҳәа убас аӡәырҩы.
Иахьа «аԥсуаа рышәк» иалахәыз рыхьӡқәа зынӡаск иаҳхашҭит иҳәоит Рулан Гәажәба, егьырҭ Кавказ жәларқәа рҿы урҭ шыргәалашәо ҿырԥшыс иааганы: «Актәи адунеизегьтәи аибашьра шәышықәса ахыҵит. Ингәыштәыла идыргылеит Кавказтәи адивизиа иалахәыз аҽыуаа рбаҟа, уи аартрахь ааԥхьара лырҭеит Кавказтәи адивизиа акомандир Михаил Романов имоҭа, альбом ҭрыжьит, Уаԥстәылагьы убас ҟарҵеит».
Кәадрытәи адгьылҭыԥ ахь иаҵанакуа Аԥсуаа рышәк аҽыуаҩцәа. Афото аҟны: арымарахь ала итәоуп: Ҭемраз Коӷониа, Шакир, Митро Ахәуба, Наҳарбеи Гарцкьиа, Ҟача Коӷониа, игылоуп: Миша Цагәыриа, Кан Кациа, Николаи Карчаа
Черқьессктәи аҽыртә полк иатәу 4-тәи Аԥсуаа рышәк ауриадник, Гьаргь ацқьа иорден аквалер наӡа, Аҷандара ақыҭа ииз Уасил Магба (Маги)
Аҭоурыхҭҵааҩ иазгәеиҭоит, жәларыцыԥхьаӡа рфырхацәа ргәалашәозароуп ҳәа, уи уалԥшьоуп – иҟарҵаз ахамшҭра. «Афилософцәа ишырҳәо еиԥш, афырхацәа ргәалашәара – афырхацәа ҿыцқәа ааӡоит, еснагь зыԥсадгьыл ахьчара иазхиоу», – иҳәоит иара.
Ҳауаажәлар ирзеиӷьаҳшьар ҳҭахуп доусы ишилшо ала абри агха дыриашарц, ҳабдуцәа рфырхаҵара ҳгәалашәалааит, урҭ ргәымшәареи рхамеигӡареи ҿырԥшыс ирымазааит изызҳауа абиԥара.
Арыӷьарахьала – Гьаргь ацқьа иорден акoвалер наӡа, Кәтол ақыҭа ииз Константин (Ҟача) Коӷониа
Аԥсуа бызшәа Босфортәи ауниверситет аҟны: аԥсуаа реиԥш Ҭырқәтәыла аԥсшәа рҵоит атәымуаагьы
© turkuni.com
Ҭырқәтәыла
Аԥсуа бызшәа аҵаразы иҟоу алшарақәа ирызку астатиақәа рцикл иацҵо, АААК аинфопортал иазнархиеит Босфортәи ауниверситети Ҭырқәтәыла иҟоу амилаҭтә центрқәеи рҟны аԥсуа бызшәа шыддырҵо азы астатиа.
Ҭырқәтәыла зегьы еицырдыруа Босфортәи ауниверситет аҟны аԥсуа бызшәа егьырҭ амаҭәарқәа ируакны иҟоуп. Абар шьҭа аашықәса ҵуеит, аҵараиурҭаҟны аԥсуа бызшәа акурсқәа мҩаԥылгоижьҭеи Аԥснынтәи иааз аҭыԥҳа Гәында Анқәабԥҳа.
«Ҳәарада, астудентцәа ирылоуп аԥсуа-абаза диаспора ахаҭарнакцәагьы, аха хыԥхьаӡарала урҭ еиҳагьы ирацәандаз уҳәаратәы иҟоуп», – ҳәа азгәалҭеит Анқәабԥҳа.
2015 шықәсазы арҵаҩы еиқәлыршәеит аԥсуа бызшәа аҵаразы арҵагашәҟәы, уи ҭнажьит Босфортәи акьыԥхьтә ҩны. Ари арҵагашәҟәы ианылаз аметодикоуп арҵаҩы лкурсқәа рҿы лхы иалырхәогьы. Анқәабԥҳа лажәақәа рыла, лара ари аметодика еиқәлыршәеит апрофессор Сумру Осзои инапхгарала.
«Абызшәа аҵара ҳалагоит ихадоу адыррақәа рыла. Аԥшьбатәи ашықәсабжа анҵәамҭазы, астудентцәа имариоу (базовыи) абызшәала ацәажәара рылшоит. Сара сыстудентцәа абызшәа адырҵара адагьы, ирзеиҭасҳәоит сыԥсадгьыл [Аԥсны] аҭоурых: актәи ашықәсабжа анҵәамҭазы сыԥсадгьыл ахь аинтереси, уи ааҭаразы агәазыҳәареи рызцәырҵуеит. Сара сыстудентцәа ирдыруеит, аԥсуа бызшәаҿы ажәа «абзиабара» ишиашоу еиҭоугозар «дарбанзаалак аӡәы ибзианы ибара, дшыҟоу еиԥш идкылара, ҳәа шаанаго». Ирдыруеит ижәытәӡатәиу ҳбызшәа агәаҟынтә ишаауа: агәыӷра, агәамҵра, агәаԥхара, агәазыҳәара; аԥсабара абызшәа ишақәҿнаҭуа», – лҳәоит Гәында Анқәабԥҳа.
Иуҳәар ҟалоит, Гәында алекциақәа хатәгәаԥхарала имҩаԥылгоит ҳәа. Урҭ ирзоужьу ахарџь зынӡа имаҷуп. Лажәақәа рыла, «иахәҭоу афинанстә цхыраара ыҟам».
«Даараӡа сазҿлымҳауп аԥсуа бызшәа аҵара. Ҳәарада, иуадаҩуп, аха излаҳдырҵо аметодика бзиоуп, исгәаԥхоит. Раԥхьаӡа иргыланы, абызшәа сҵоит сыуацәа аԥсышәала срацәажәаларазы», – иҳәеит Аҩӡба.
Егьырҭ амилаҭқәа рхаҭарнакцәа еиҳарак аԥсшәа рҵоит Аԥснахьы азҿлымҳара рымоуп азы. Урҭ рахьтә аӡәырҩы ҳаԥхьаҟа Аԥсны иаҭаап ҳәа ргәы иҭоуп. Насгьы, иҟоуп астудентцәа аԥсуа бызшәа – лассы-лассы иуԥымло абызшәақәа иахырхыԥхьаӡалоу азы уи аҵара зҽазызкызгьы. Иаҳҳәап, урҭ дыруаӡәкуп афилологиатә факультет 3-тәи акурс астудент, аҭырқәа ҷкәын Аныл Озер.
«Аԥсуа бызшәала иахьа ицәажәо маҷҩуп, насгьы иара аӡра ашәарҭара иҭагылоу абызшәақәа ируакуп. Убри азоуп, раԥхьаӡа иргыланы арҭ акурсқәа рахь аныҟәара сзалагаз. Анаҩс сгәы иҭоуп, Аԥсны санаҭаалак, сыҭҵаарадырратә усумҭақәа рҿы аԥсуа бызшәа схы иасырхәаларц. Ҳәарада, абызшәа уадаҩуп, аха иуҭаххар иуҵоит», – иҳәоит Аныл.
Иара убасгьы 18 шықәса инареиҳаны Гәында Анқәабԥҳа ауниверситет анҭыҵгьы аԥсуа бызшәа арҵара аус лнапы алакуп.
Гәында Анқәабԥҳа
© Гәында Анқәабԥҳа
Ахәыҷтәы гәыԥ аҟны абызшәа иҵоит – бжьышықәса зхыҵуа Алԥ Ашьхараа, уи агәра ганы дыҟоуп аԥсшәа агәынкылара даараӡа изымариоуп ҳәа.
«Аԥхынразы Аԥсныҟа ҳҵоит. Абызшәа уадаҩуп, аха ҳахәмаруа иаҳҵоит. Аихьӡарақәа змоу аҳамҭақәа иоуеит, уи азы абызшәагьы аҵара еиҳа ирласны исыцааиуеит», – иҳәеит Алԥ Ашьхараа.
Босфортәи ауниверсит аҟны мацароуп – Аԥсны анҭыҵ аԥсуа бызшәа егьырҭ амаҭәарқәа ирываргыланы аҵараиурҭа апрограммаҿы иахьаарԥшу. Ари ауниверситет аҟны аҵара зцо 12 000 астудентцәа рыҟнытә, згәы иаҭаху зегьы ирымоуп алшара хәыда-ԥсада аԥсуа бызшәа аҵара. Иара араҟоуп иахьиизгьы иҷыдоу арҵаратә методика – есышықәса еиҳа-еиҳа еиӷьхо, аԥсуа бызшәа ахьыддырҵо амилаҭтә центрқәа рҿы ахархәара змоу.
Адиаспора Ҭырқәтәыла Аԥсуа бызшәа
Мураҭ Џьандаров: абаза бызшәа ашәуаа ирхатәы бызшәаны иаанхароуп
Лондон инхо аԥсуаа рхатәы бызшәа рҵоит акультуратә хеилак еиҿнакааз акурсқәа рҟны
Абаза бызшәала шәцәажәала: абаза бызшәа иацы, иахьа, уаҵәы
Аԥсуа бызшәа аҵара зҽазызкуа рзы: ахатәы бызшәа аҵаразы Аԥсны лшарақәас иҟоу
13:50
Адунеи аҿы
Аԥснытәи аҩыҟаҵаратә наплакы «Аргәын Иашҭа» иаиуыз ааԥхьарала, иалахәын 2018 шықәсазтәи Урыстәылазегьтәи аҩыҟаҵаҩцәа рсаммит аҳәаақәа ирҭагӡаны имҩаԥысуаз адегустациатә еицлабра.
Аԥснытәи аҩыҭаҭәаратә наплакы «Аргәын Иашҭа» араӡны иаԥсахеит жьҭаара 6-8 рзы аурыс ҩтәы ҩны «Абрау-Дюрсо» адгыларала имҩаԥысуаз Урыстәылазегьтәи аҩыҟаҵаҩцәа рсаммит аҟны имҩаԥгаз адегустациатә еицлабраҿы. Абри атәы АААК аинформациатә портал иазеиҭеиҳәеит аҩыҟаҵаратә наплакы «Аргәын Иашҭа» адиректор Алхас Аргәын.
Иара иазгәеиҭеит, аицлабрахь ишынашьҭыз «Аргәын Иашҭаҿы» иҭарҭәо аҩқәа пшь-ҳкык: 2017 шықәсазтәи «Рислинг», аҩы цәыҟаԥшьқәа «Лофт», «Пино Нуар», нас 2016 шықәсазтәи аҩеиқәаҵәа «Шираз». Ари аҵыхәтәантәи араӡны медал иаԥсахеит ихьыԥшым адегустациаҿы, аҩыҭаҭәаратә наплакқәа хыԥхьаӡара рацәала аицлабрахь иаарышьҭаз аалыҵқәа рыбжьара.
«Ҳара ҳаҩқәа аицлабрахь иҳашьҭит, раԥхьаӡа иргыланы, ҳаҩаӡареи ҳалшарақәеи ахьынӡаҟоу гәаҳҭарц, акритика ҳаҳарц, нас ҳаиӷьхарц азы. Аԥсны аҩы цқьақәа шҭарҭәо ауаа идҳардырыр ҳҭахуп, абри аус аҿы ҳаргьы ҳлагала ихәыҷы-идуу иҟаҳҵарц», – ҳәа азгәеиҭеит Алхас Аргәын.
Иара иҳәеит, Урыстәыла аҩыҟаҵара аҩаӡара даара ирласны иҿиоит ҳәа, ус анакәха иазҳауеит аконкуренциагьы.
«Ҳара ҳхатәы уникалтә ҩқәа ҳарҿиалароуп, уи азы даара ирацәаны аус улатәуп. Ҳара еиҭаҳарҿиарц ҳҭахуп иаҳцәыӡхьоу ажь ахкқәа, аханатә аԥсуа дгьыл аҟны изызҳауаз. Ари ахырхарҭала иҟанаҵахьоу рацәоуп акомпаниа «Аԥсны аҩқәеи аӡқәеи». Иахьатәи аамҭазы аԥсуа ҩқәа реиҭаираҿы дара аԥхьагылара руыр алшоит», – ҳәа инаҵшьны иазгәеиҭеит «Аргәын Иашҭа» адиректор.
Иара иажәақәа рыла, «Аргәын Иашҭа» аусура азынархоуп аҩыҟаҵараҿы ахатә цәаҩа ааныжьра.
«Иахьа макьана аԥшаара ҳаҿуп. Уажәазы аҩқәа фы-хкык ҭаҳҭәоит, аха ари аилазаашьа аҽаԥсахыр ҟалап», – ҳәа еиҭеиҳәеит Аргәын.
Аҩыҭаҭәарҭа «Аргәын Иашҭа» аԥҵан 2014 шықәсазы. 2016 шықәса инаркны 15 нызқь ԥаҭлыка аҩы рҭихьеит. Иара гылоуп Гәдоуҭа араион Ҟәланырхәа ақыҭан, аус зуа зегьы ара инхо ауааԥсыра роуп, есышықәса аусзуҩцәа рхыԥхьаӡара иазҳауеит.
2018 шықәса Урыстәылазегьтәи аҩыҟаҵаҩцәа рсаммит мҩаԥысуеижьҭеи аантәуп. Сынтәа Асаммит аусура рхы аладырхәит зықьҩык инареиҳаны ажьааӡаратә, аҩыҟаҵаратә наплакқәа рнапхгаҩцәеи, ари аусхк иадҳәалоу егьырҭ аофициалтә хаҿқәеи. Иаарту аицәажәара аформат аҭаны аекспертцәеи ааглыхыҩцәеи алацәажәеит аусхк аҿы иахьазы иҟоу атренд хадақәеи, аҩыҭаҭәара иадҳәалоу хра злоу азҵаарақәеи.
АААК Санкт-Петербург
Санкт-Петербург инхо аԥсуааи ашәуааи Ленинградтәи аблокада иалаӡыз ргәаладыршәеит
Санкт-Петербург иҟоу аԥсуа-абаза милаҭ рхаҭарнакцәа АААК Иреиҳаӡоу ахеилак ахантәаҩы Мусса Егзакь раԥхьа днаргыланы рхы аладырхәит Пискаревтәи амемориалтә нышәынҭраҿы ашәҭшьыҵәрақәа рышьҭаҵара ацеремониа, Ленинград афашисттә блокада ахыхра 75 шықәса ахыҵра инадҳәаланы.
Ашәҭшьҭаҵара ацеремониа мҩаԥысит ажьырныҳәа 26 рзы. Иара уи аҽны ацеремониа алахәцәа ашәҭқәа шьҭарҵеит Аџьынџьтәылатә еибашьра ду аҿы иҭахаз Аԥсныи Ҟарачы-Черқьесиеи ртәылауаа ргәаларшәагатә хаҳәқәа рҿаԥхьагьы.
Адунеизегьтәи аԥсуа-абаза конгресс Иреиҳаӡоу ахеилак ахантәаҩы Мусса Егзакь иазгәеиҭеит аҭоурых ахамшҭреи, ҿыц игыло абиԥара уи аӡбахә рзеиҭаҳәареи даара акыр шаҵанакуа.
“Ҳҭоурых ԥшьоуп, ҳазыгәдууп, амч ҳазҭо акоуп, уи ахьынӡаҳгәалашәо ҳамчгьы ҭазаауеит, ус анакәха, ас еиԥш ихлымӡааху ахҭысқәа уаҳа еиҭаҟалом”, - иҳәеит Егзакь.
Ацеремониа далахәын иара убас ажурналист, аҟазараҭҵааҩы, ашәҟәыҩҩы Боча Аџьынџьал иҭаацәа иманы. Иара иаԥшьгаралоуп 2004 шықәсазы Ленинград аблокада иалаӡыз аԥсуаа ргәалашәаразы амемориалтә хаҳә ашьҭаҵара шыҟалаз.
Аџьынџьал АААК аинфопортал иазеиҭеиҳәеит 30 шықәса раахыс есышықәса абри аҽны иҭаацәеи иареи иҭахаз аблокадникцәа ргәаларшәаразы амемориал ишаҭаауа.
“Петербург - аҩбатәи сыҩноуп, аҩбатәи сџьынџьуп. Аблокадникцәа агәаҟра цәгьа рхыргеит. Уаҳа еибашьра ҟамлааит. Забацәа зхашҭуа ихаҭагьы дырхашҭуеит. Аҿарацәа рыжәлар ирхыргаз аҭоурых бзианы ирдыруазароуп. Иахьеиԥш иҟоу амшқәа ухашҭыр ҟалаӡом”, - ҳәа азгәеиҭеит Боча Аџьынџьал.
Пискаревтәи анышәынҭра - Аҩбатәи адунеитә еибашьраан иҭахаз ахьжу зегьы иреиҳаӡоу нышәынҭроуп. 1941-1944 шықәсқәа рзы Аџьынџьтәылатә еибашьра Ду аҿы иҭахоз абраҟа иржуан. Аиашьаратә нышәынҭрақәа рҿы анышә иамадоуп аблокада иахәхаз ауааԥсыреи Ленинградтәи афронт аҟны иҭахаз аибашьцәеи, еиуеиԥшым адыррақәа рыла, иааидкыланы 470 нызқьҩык инадыркны 520 нызқьҩык рҟынӡа.
Аԥсны иалҵыз аблокада иҭакыз Ленинград ахьчаҩцәа рмемориалтә хаҳә аартын 2004 шықәса лаҵарамзазы, ҞЧА иалҵыз ртәы - 2008 шықәса цәыббрамзазы, иара 101-тәихеит Пискаревтәи анышәынҭраҿы иаарту еиуеиԥшым арегионқәа ирылҵыз Ленинград ахьчаҩцәа ргәаларшәагатә хаҳәқәа рхыԥхьаӡараҿы.
Фазлета Демерџьыԥҳа
Акциа «Агәы аԥхарра» аусура иацнаҵоит: 383-ҩык ахәыҷқәа ирзыршеит иҿыцу амаҭәа ԥҳақәа
Агәыҳалалратә акциа "Агәы аԥхарра" аҩбатәи аетап аҳәаақәа ирҭагӡаны ацхыраара зҭаху аԥсуа ҭаацәарақәа ирызшан амаҭәа ԥхақәа 383 комплект.
АААК агәыҳалалратә акциа "Агәы аԥхарра" аусура иацнаҵеит Аҟәа. Жәабран 7 рзы амаҭәа ԥхақәа ркомплектқәеи, ахыза ԥхақәеи рызшан ацхыраара зҭаху аԥсуа ҭаацәарақәа. Уи аҽны имҩаԥгаз акциа аихшьаалақәа рыла, 383-ҩык ахәыҷқәа акуртка ԥхақәеи, акәафҭақәеи, аимаақәеи рыла Аконгресс еиқәнаршәеит.
Аконгресс аҟны иаԥҵоу Аҳәса рхеилак анапхгаҩы Гета Арӡынԥҳа иазгәалҭеит агәыҳалалратә акциа "Агәы аԥхарра" иактивтәу афаза ишҭагылаз атәы.
«Иахьа Аҟәа иааҳартит амаҭәа ԥхақәа ршаразы апункт. Уи аус аулоит мчыбжьык. Иахьатәи амш иалакны ранацәа ирыцны иаҳзааит 220-ҩык ахәыҷқәа, урҭ ирыман алшара ирнаало амаҭәақәеи, аимаақәеи ралхра», – лҳәеит лара.
Аконгресс ахьӡала амаҭәа ԥхақәа 72 комплект Арепатриациазы аминистрра иазынашьҭын, 30 комплект – ауаажәларратә хеилак "Аџьар Ҟаԥшь" ашҟа, 31 комплект – Аҟәатәи ахәыҷтәы реабилитациатә центр ахь, иара убасгьы ацхыраара зҭаху Очамчыратәи араион ахәыҷқәа ирзынашьҭын.
Гета Арӡынԥҳа иазгәалҭеит, акциа рхы шаладырхәыз хыԥхьаӡара рацәала ауааԥсыра, зылшарақәа маҷу аҭаацәарақәа рыԥсҭазаашьа хьаас измоу.
«Иаҳдыруаз ауаа, ҳҩызцәа ҳрыҳәеит ацхыраара зҭаху аҭаацәарақәа рдыруазар, рыӡбахә ҳарҳәарц азы. Иҳалшоз зегьы ҟаҳҵеит акциа «Агәы аԥхарра» аҵакы ахьӡ аҟны мацара акәымкәан, иара анагӡараан иаарԥшхарц азы», – ҳәа азгәалҭеит лара.
Аԥсны Аҳәынҭқарра Арепатриациазы аминистрра ахаҭарнак Шамиль Гыцба иазгәеиҭеит, Аконгресс аҟнытә аминистрра иаиуз ацхыраара ҩымш ирҭагӡаны ацхыраара зҭаху аҭаацәарақәа рыбжьара изшахо атәы.
«АААК ахаҭарнакцәа иахьа иҳарҭаз амаҭәа ԥхақәа ркомплектқәа рзаҳшоит 72-ҩык ахәыҷқәа, арепатриантцәа рҭаацәарақәа 25 рыҟнытә. Урҭ нхоит Аԥсны араионқәа зегьы рҟны, аха еиҳарак Гәылрыԥшьтәи, Аҟәатәи, Гәдоуҭатәи араионқәа рҿоуп. Иҭабуп ҳәа раҳҳәоит ари акциа зхы алазархәыз зегьы», – иҳәеит Гыцба.
Убасгьы Адунеизегьтәи аԥсуа-абаза конгресс иҭабуп ҳәа алҳәеит Гәыԥ ақыҭа иатәу, хҩык аԥаҵәеи хҩык аԥҳацәеи ран Алиона. Иахьазы урҭ нхоит Аҟәа, қьырала иамырхуеит ауаҭах. Алиона гәаартыла илҳәеит ишылцәыуадаҩу ахәыҷқәа рааӡаразы иаҭаху зегьы аахәара, убри азын АААК акциа «Агәы аԥхарра» иҟанаҵо ацхыраара лара лзы хәы змам ак шакәу.
«Иҳарҭеит амаҭәа ҿыцқәа. Акуртка ҿыцқәа, акьаҿқәа, ақалԥадқәа. Урҭ даара иаҳҭахын. Исҳәашагьы сақәшәом, убри аҟара акраҵанакуеит ҳара ҳзы ари аҩыза ацхыраара», – лҳәеит Алиона Аиԥҳа.
Ацхыраара зҭаху аҭаацәарақәа рсиа АААК еиқәнаршәеит Аԥсны Аҳәынҭқарра Арепатриациазы аминистрреи, Аџьеи асоциалтә еиқәыршәареи Аминистрра араионтә ҟәшақәеи, Агәыҳалалратә ауаажәларратә хеилак "Кьарази", ҞЧР аҟны иҟоу жәларбжьаратәи аилазаара "Алашареи", ауажәларратә еиҿкаара "Аџьар Ҟаԥшьи", адинхаҵаратә хеидкылақәеи алархәны.
Агәыҳалалратә акциа «Агәы аԥхарра» аҳәаақәа ирҭагӡаны Аԥсныҟа иаашьҭын: акуртка ԥхақәеи акьаҿқәеи – 1120 комплект, аимаа ԥхақәа – 1060 цыра, ақалԥадқәеи аколготкақәеи – 1008 цыра, иара убасгьы ахыза ԥхақәа 200 цыра. Уи аԥхьаҟа, 2018 шықәса цәыббрамзазы Ҭырқәтәыла инхо ҳџьынџьуаа еидкыланы иаарышьҭхьан 1200 комплект ахаҵеи аҳәсеи рымаҭәа.
Ацхыраара зҭаху аԥсуа хәыҷқәа Ашықәс ҿыц азы амаҭәа ԥхақәа рзыршоит
Заагарҭа маҷу аҭаацәарақәа Ашықәс ҿыц аламҭалазы аӡынтәи ашьаҵақәа рзыршеит
Ҭырқәтәылатәи ауаажәларратә еиҿкаарақәа АААК иаҿыԥшны Аԥсны зылшарақәа маҷу аҭаацәарақәа ирыцхрааит
АААК агәыҳалалратә акциа «Агәы аԥхарра» иацҵоуп Аҟәа
АААК
VII-тәи Адунеизегьтәи аԥсуа-абаза Конгресс аусура хнаркәшеит Аҟәа
Абыжьбатәи Адунеизегьтәи аԥсуа-абаза конгресс (АААК) аҩбатәи аилатәара мҩыԥысит Аҟәа аԥшьаша, хәажәкыра 22 рзы. Афорум аделегатцәа ишьақәдырӷәӷәеит Аԥҟаԥҵәа иҿыцу аредакциа, иагьышьақәдыргылеит ахеилак Иреиҳаӡоу Асовет.
VII-тәи Адунеизегьтәи аԥсуа-абаза конгресс (АААК) аизараду мҩаԥысуан Аҟәа ҩ-етапк рыла: хәажәкыратәи аилатәара – 2017 шықәса, ԥхынҷкәын 7-9 рзы имҩаԥысыз аиԥыларақәа ирыцызҵо акәны иҟалеит. Афорум актәи ахәҭа ҭоурыхтә хҭысхеит. Ауажәларратә хеилак аԥҵоижьҭеи, 25 шықәса раахыс, раԥхьаӡакәны уи анапхгара аҽаԥсахит. Уи иалҵшәаны АААК аханатә иахьа уажәраанӡа иамаз аԥхьагылаҩ, азиндырратә ҭҵаарадыррақәа рдоктор Тарас Шамба имаҵураҭыԥ аҟны диԥсахит абаза хылҵшьҭра змоу, еицырдыруа амеценат, аҵарауаҩ, анаплакҩы Мусса Егзакь.
АААК анагӡаратә маӡаныҟәгаҩыс дҟалеит Инар Гыцба, уаанӡатәи Ҭырқәтәыла иҟоу азинмчра нагӡа змоу Аԥсны Ахаҭарнак, иара убас Аԥсны Адәныҟатәи аусқәа рминистрраҿы Ҭырқәтәылеи Марагылара Ааигәеи рыҟәша аиҳабыс иҟаз.
АААК аилазаашьагьы аԥсахрақәа ахҭысит: ишьақәырӷәӷәан ахеилак Иреиҳаӡоу Асовети Апрезидиуми иара алахәылацәа рхыԥхьаӡарала, урҭ ирыӡбалоит АААК аҿаԥхьа иқәгылало аусдҵақәа. Уи адагьы, ԥхынҷкәын имҩаԥысыз аизараду аҟны аделегатцәа ирыдыркылеит ахеилак Аԥҟаԥҵәа ҿыц апроект. Уи ахь ицәырҵыз азҿлымҳареи, аделегатцәа ироуз ажәалагалақәеи, рабжьгарақәеи азгәаҭаны, иҵегь аус адулара ҵаҵӷәыс иҟалеит аизараду аусураҿы ааҭгылара аҟаҵара. Анаҩс аделегатцәа еиқәшәеит хәажәкырамзазы, Аԥсны арепатриациазы аҳәынҭқарратә еилакы 25-шықәса ахыҵра иазкыз аиубилеи азгәаҭара аламҭалазы.
АААК Иреиҳаӡоу Асовет ахантәаҩы Мусса Егзакь иааԥхьаратә ажәахә аҿы ишазгәеиҭаз ала, Аԥҟаԥҵәа апроект аус адулараҿы иалархәын иреиҳаӡоу аквалификациа змоу азиндырыҩцәа.
«Апроект рзынашьҭын аҳәаанырцәтәи ҳдиаспорақәа рхаҭарнакцәа, урҭ ахәаԥшразы, насгьы дара ралагалақәа рацҵаразы. Урҭ зегьы гәыгәҭажьны иаанымхаӡеит, иазгәаҭан. Ус шакәугьы, адокумент ԥхьаҟагьы иҵегь аиӷьтәрақәеи, ахарҭәаарақәеи алагалахар ҟалоит», - иҳәеит Егзакь.
Убасгьы иара инаҵшьны иазгәеиҭеит, Аԥҟаԥҵәа Аԥсны Аҳәынҭқарра азакәанԥҵара инақәыршәаны ишеиқәыршәоу.
АААК анагӡаратә маӡаныҟәгаҩ Инар Гыцба иажәақәа рыла, Аԥҟаԥҵәа ҿыц аҿы ихадоу аҵаки апостулатқәеи еиқәырхоуп, иара убри аамҭазы иҿыцу адокумент иахьатәи аамҭа иақәшәоит, иаанарԥшуеит адунеи иқәынхо аԥсуааи абазақәеи рҿаԥхьа иқәгылоу иҿыцу ауадаҩрақәа, уи анаҩс уаҟа иарбоуп иахьатәи аамҭа иақәшәо атехнологиақәа рхархәара, аинформациатә ашҭагьы уахь иналаҵаны.
Москватәи аԥсуа диаспора ахада Беслан Агрба иқәгылараҿы иҳәеит дшазыхиоу АААК Аԥҟаԥҵәа ҿыц адгылара, иагьазгәеиҭеит уаҟа ишаарԥшу ҳџьынџьуаа рҭоурыхтә ԥсадгьыл ахь рыхынҳәреи, аҳәынҭқарра аҿиараҿы ралархәреи азы, иманшәалоу аҭагылазаашьа аԥҵара аидеиақәа.
Агрба инаҵшьны иазгәеиҭеит, аԥсуа-абаза жәлар рзы зегь реиҳа ихадараны иҟоу ахықәкы – Аԥсуа ҳәынҭқарра аиқәырхареи, арҿиареи шакәу – адунеи иахьакәзаалак инхо аԥсуааи абазақәеи рымчқәа зегьы убри ахықәкы ашҟа идырхарц шакәу. Москватәи аԥсуа диаспора ахада агәра ганы дыҟоуп, аԥсуа-абаза диаспора амчхара даара ишдуу, дара хыԥхьаӡарала Аԥсны иқәынхо ауааԥсыра зегьы ишреиҳау, убригьы аҳәынҭқарра аргылараан ухаҿы иааганы ахархәара шаҭатәу.
АААК Аԥҟаԥҵәа ҿыц рыдыркылеит иаԥыжәоу еиҳараҩык иақәшаҳаҭны рыбжьыҭарала, «мап» ацәыркит жәҩык. Иааидкыланы афорум рхы аладырхәит 208 аделегатцәа, Аԥсни, Урыстәылеи, Иорданиеи, Ҭырқәтәылеи рҟынтәи.
Аизараду алахәцәа зегь рахь ааԥхьаратә ажәа иманы дықәгылеит Аԥсны Аҳәынҭқарра ахада Рауль Ҳаџьымба иабжьагаҩ Владимир Занҭариа, уи Аԥсуа-абаза жәлар рконгресс абзиарақәа зегь азеиӷьеишьеит, атәыла ахада ихьӡала еснагь адгылара шыҟало азгьы ажәа риҭеит.
Ҭырқәтәыла иҟоу аԥсуа культуратә центрқәа Рфедерациа ахантәаҩы Аҭанур Аҟусба иажәахә аҿы инарҭбааны дазааҭгылеит, аҳәаанырцә инхо ҳџьынџьуаа ирымоу ауадаҩрақәа. Иара иазгәеиҭеит, урҭ реиҳараҩык рхатәы бызшәеи, рқьабзқәеи рцәыӡра иашаҿу, уи иахылҿиааны – амилаҭтә хдыррагьы.
«Ҳара ауаҩы ҳицхраароуп, аԥсуа милаҭ дахәҭакны дшыҟоу инырырц азы, ҳашьцәа ҳрыцхраароуп рхатәы бызшәа аиқәырхараҿы, ҳатрадициатә культура аҿиараҿы, дара рыхдырра рцәымӡроуп иахьыҟазаалак, Ҭырқәтәылоума, даҽаџьароума», - ҳәа азгәеиҭеит Аҟусба.
Иара игәаанагарала, аԥсуа дунеи ашьақәыргыларазы, адунеижәларбжьаратәи, аҳәынҭқаррабжьаратәи еилазаара Аԥсны ахәҭакзарц, ҳаԥсуа бызшәеи, ҳҵасқәеи, ҳқьабзқәеи адгылара рыҭарала, ҳажәлар рымчқәа зегьы еидкылатәуп. Убасҟан ауп ҳмилаҭтә культура аҿиарамҩа иананыло, ҳбызшәагьы анҳзеиқәырхо.
Афорум аусхәаԥштәы аҟны АААК Аԥҟаԥҵәа иҿыцу аредакциа ашьақәырӷәӷәара адагьы, иқәгылан азҵаара Иреиҳаӡоу Асовет ашьақәыргыларазы. Уи иалахәхеит аԥсуа-абаза жәлар рхҭарнакцәа Аԥснынтәи, Ҟарачы-Черкессиа, Ҟабарда-Балкариа уҳәа егьырҭ Урыстәыла арегионқәа рыҟнытә, насгьы Ҭырқәтәыла, Иорданиа, Сириа, Аџьариа рыҟнытә ахаҭарнакцәа. Иреиҳаӡоу Асовет алахәылацәа рхыԥхьаӡара аҟнытә иалхын иара убас ахеилак Апрезидиум, уи иахьеи-уахеи Аконгресс аҿаԥхьа иқәгыло азҵаарақәа аӡбалоит аизара дуқәа рыбжьара.
Насгьы, Абыжьбатәи аизараду аделегатцәа идырбан иҿыцу, зымҽхак ҭбаау ахеилак апроект – АААК аинформациатә портал. Уи, еиуеиԥшым аусдҵақәа нанагӡалоит, урҭ рахьтә: аԥсуа-абаза жәлар аинформациа рызнагара, аԥсуааи абазақәеи рҭоурыхи ркультуреи еиуеԥшым атәым бызшәақәа рыла аиҭаҳәара.
Апортал анапхагаҩы Амина Лазԥҳа иазгәалҭеит, Аԥсны аполитикатә аҟәыҭхара зыхҟьо ҳтәыла иазкны иҵабыргу аинформациа ахьыҟам ауп ҳәа, иара ауаажәларра атәыла аҩнуҵҟеи, анҭыҵи рынхашьа-рынҵашьазы, убасгьы ажәлар рҭоурыхи ркультуреи иазку. Убри азын ихымԥадатәхеит амультимедиатә саит аԥҵара, аинформациа аганахь ала иахьатәи аамҭа ҳҿаԥхьа иқәнаргыло азҵаарақәа ирықәҿызҭуа.
Афорум аделегатцәа идырбан апортал иазку икьаҷу ацәыргақәҵатә видеонҵамҭа, иара асаит ахаҭа аатуеит хара имгакәа, мызқәак рышьҭахь. Уажәтәи аамҭазы, апроект анапхгаҩы лажәақәа рыла, еидкылоуп аматериал 10 гигабаитк инареиҳаны. Урҭ зегьы еиҭагахоит аԥсуа, абаза, англыз, араб, аҭырқәа бызшәақәа рахь. Апортал ианыло аконтент зегьы аҵарауаа, аҭоурыхҭҵааҩцәа, аетнографцәа идырбахоит, рақәшаҳаҭра аиуразы, анаҩс аԥхьаҩ иҿаԥхьа ицәыргахоит зегь реиҳа иҿыцу аинформациатә, амультимедиатәи технологиақәа хархәара рыҭан
Аҟазара Алиса Гыцԥҳа
Алиса Гыцԥҳа: зегь иреиҳау агәыхыҭхыҭреи аҭакԥхықәреи зцу аконцертқәа – сыԥсадгьыл Аԥсны имҩаԥысуа роуп
© Алиса Гыцԥҳа лофициалтә саит
Ахаҭарақәа
Алиса Гыцԥҳа излалԥхьаӡо ала, амузыкахь илымоу агәыбылра раԥхьаӡа иргыланы изыбзоуроу лҭаацәа роуп: лҭаацәа зегьы –лани, лаби, лаҳәшьцәеи – амузыкатә баҩхатәра змоу уаауп. Ԥхынҷқәын 5 рзы ашәаҳәаҩ лымшира азгәалҭоит. Абри арыцхә инадҳәаланы АААК аинформациатә портал иазнархиеит артитска лыԥсҭазаареи лашәаҳәаратә кариереи ирызку аочерк.
Уаала иҭәу Аԥсуа драматә театр азал. Асценаҿы иқәдыргылеит акыраамҭа анонс ззыруаз Аҳәынҭқарратә аҿар ртеатр апремиера – аспектакль «Қьалышьбеи». Аԥарда аныларышьҭ ашьҭахь – ахәаԥшцәа зегь рнапеинҟьабжь акыраамҭа еиԥхьбомызт, иҭабуп ҳәа рарҳәон аспектакль актиорцәа, уи авторцәа, ҳәарада, уи ықәзыргылаз арежиссиргьы – Аԥсны жәлар рартист Шьалуа Гыцба. Ус иаалырҟьаны актәи арад аҿы игылаз ахәаԥшцәа рыбжьара арежиссиор илаԥш лықәшәоит иԥҳа Алиса: лара уи аҽны апремиера лҽақәлыршәарц Москвантә дшаауаз издыруамызт, уи ҳамҭак изаҩызахеит.
Лара дмаар лгәы иауамызт. Хыԥхьаӡара рацәала апремиерақәа зыԥсҭазаараҿы иҟалахьоу аоператә шәаҳәаҩы ибзиаӡаны илдыруеит, арежиссиор, ма артист изы даара акыр шаҵанакуа иизгәакьоу, бзиа иибо ауаа актәи арадқәа рҿы иантәоу.
Шьалуа Гыцба
© Sputnik /Илона Хәарцкьиа
Аспектакль «Қьалышьбеи», арежиссиор Шьалуа Гыцба
© Sputnik /Томас Ҭҳаиҵыкә
Атеатри амузыкеи рыла иҭәыз ахәыҷра
«Ҳара еснагь атеатр ҳаҭаауан. Саб дызлахәыз ақәыргыламҭақәа зегьы гәырӷьаратә хҭысын ҳҭаацәара рзы. Атеатр ахь ҳныҟәарақәа рхатә традициақәа шьҭырхуа иалагеит – аспектакль анынҵәалак ашьҭахь Аҟәатәи аԥшаҳәа ҳақәланы акәын аҩныҟа ҳшаауаз, избан акәзар, аԥшаҳәаҿы асасаарҭа «Абхазия» аус анауаз, уи аҵаҟа иҟан акафе, ақлақь аҿы зегь реиҳа ихааз аршәы ахьырҭиуаз убра акәын. Аԥшаҳәа сықәсны снеиааиуа, убра снеины аршәы агьама сымбар, ма каҳуак снаҿымхәар – аныҳәатә гәалаҟара исоуз ԥхасҭахар ауан. Абас еиԥш, иуҳәар ауазар, аритуалқәа ҳаман. Схәыҷраҟынтә абарҭ аепизодқәа анысгәалашәо, уажәшьҭа еилыскаауеит шаҟа ииашаз убри зегьы, убарҭ «аритуалқәа» рылагьы атеатри аҟазареи ргәыбылра ҳдыркуан», – ҳәа насыԥла иҭәыз Аҟәатәи лхәыҷра лгәалалыршәоит Аԥсны жәлар рартистка, Урыстәыла зҿаԥсазтәыз артистка, аоператә шәаҳәаҩы Алиса Гыцԥҳа.
Лара диит ԥхынҷкәын 5, 1970 шықәсазы Аԥсуа драматә театр актиор Шьалуа Гыцба иҭаацәараҿы. Ашәаҳәарахь агәыбылреи абжьыи шьҭрала илоуит ҳәа лыԥхьаӡоит Алиса, избанзар аҭаацәараҿы зегьы – лани, лаби, лаҳшьцәеи рыбжьқәа бзиоуп, ашәаҳәара иазҟазоуп.
Заԥхьаҟа иартисткахараны иҟаз Алиса, Аҟәа имҩаԥысыз лхәыҷра ашықәсқәа раан ашәа лҳәон Апионерцәа рхан аҟны еиҿкааз аинтернационалтә хор аҟны. Асолоқәа налыгӡон Алиса лаҳәшьа, лара лхаҭа ахор далан. Жәлар рашәақәа рынахыс ахор аклассикагьы рҳәон. Алиса еиҭалҳәоит, раԥхьаӡа акәны Перголези иаԥҵамҭа Stabat Mater ахьлаҳаз убри ахор аҟноуп ҳәа. Уажәы солисткак лаҳасабала ари арҿиамҭа аныналыгӡо еснагь илгәалашәоит даныхәыҷызтәи лрепетициақәа.
Геликон зыҩнаҭахаз
1992 шықәса аҵак ҷыда аман ашәаҳәаҩ лзы, убасҟан лара дрыдыркылеит москватәи атеатр «Геликон-опера» атруппахь, иахьа уажәраанӡагьы араҟа аус луеит. Агазеҭ «Аргументы недели» иалҭаз аинтервиу аҟны Алиса Гыцԥҳа илҳәоит, «Геликони» лареи реибадырра шыҟалахьаз лара уи атеатр ахь аусуразы лнеира акырӡа шыбжьаз.
Ҽнак зны ахәаԥшҩык лаҳасабала илбеит уи атеатр агәараҿы иқәдыргылоз, еицырдыруаз Леонкавалло испектакль «Паяцы». «Артистцәа хазынақәа хәмаруан усҟан, – ҳәа лгәалалыршәоит Гыцԥҳа, – раԥхьаӡа акәны рыбжьқәа саҳаит Вадик Заплечныи, Лена Качура, Сергеи Иаковлев. Избаз, исаҳаз зегьы саршанхеит. Акыргьы ихьҭан, аха ауаа еимпуамызт. Ахәаԥшцәагьы аспектакль иалахәызшәа рхы рбон, убас уҟанаҵон иара ахаҭа. Уи нахыс абри атеатр наунагӡа бзиа избеит».
Алиса Гыцԥҳа «Геликон-опера» аҟны
© helikon.ru
«Гелиоконаа» зегьы рзы ихҭыс духеит ааигәа иҟалаз атеатр ахыбра арҿыцра.
«Сара даара сеигәырӷьоит ҳтеатр ахыбра ҿыц ахьаиуз, уажәшьҭа ҳасцена ҿыц техникала ишьахәны еиқәыршәоуп, арепертуаргьы аҽарҿыцит. Аҵыхәтәантәы ҩ-сезонк раахыс урҭ апремиерақәа саргьы срылахәуп, – ҳәа азгәалҭоит Гыцԥҳа. – Уахь иаҵанакуеит Турандот лпартиа, ҳазҭоу ашықәс алагамҭазы иқәыргылаз Џьакомо Пуччини иопера «Турандот» аҟны. Аоркестр напхгара аиҭон ҳметр хазынахә, аҳәаанырцәтәи аоркестрқәа лассы-лассы ааԥхьара зырҭо адирижиор, иахьазы длегендоуп ҳәа ззыуҳәаша амузыкалтә гениқәа рабиԥарахь иаҵанакуа – Урыстәыла жәлар рартист Владимир Федосеев».
Алиса Гыцԥҳа Пуччини иопера «Турандот» аҟны
«Геликон» асолистка аҵыхәтәантәи ашықәсқәа рыбжьара акрызҵазкуа лрольқәа рахь иаҵанакуеит иара убас Леонора лроль Џьузеппе Верди иопера «Трубадур» аҟны, иара убас еизаку ҩ-рольк Лизеи Прилепеи ртәқәа, Чаиковски иқәыргыламҭа «Пиковая дама» аҟны. Аҩ-премиерак режиссиорс дрымоуп «Геликон» асахьаркыратә напхгаҩы Дмитри Бертман. «Трубадур» апремиера аан дирижиорс дыҟан иқәыԥшу, аха Европа зыхьӡ рылаҵәахьоу аиспан дирижиор Оливер Диас, уи аус ицура Алиса «насыԥ дус» илыԥхьаӡоит.
Алиса Гыцԥҳа Леонора лроль налыгӡоит Џьузеппе Верди иопера «Трубадур» аҟны
Асопрано бжьы зхоу Алиса Гыцԥҳа лрепертуар аҟны иҟоуп апартиақәа рацәаны. Урҭ рахьтә италиатәи акомпозитор Џьузеппе Верди иаԥҵамҭақәа рҟынтә: Аида лпартиа аопера «Аида» аҟынтә, Виолетта лпартиа «Травиата» аҟынтә, леди Макбет лпартиа «Макбет» аҟынтә; иара убас Чаиковски иопера «Пиковая дама» аҟны Лиза лпартиа, Ианачек иаԥҵамҭа «Средства Макропулоса» аҟны Емилиа Марти лпартиа, Мадам Лидуан – Пуленк иопера «Диалоги кармелиток» аҟнытә, Антониа – Оффенбах иаԥҵамҭа «Сказки Гофмана» аҟнытә уҳәа убас иҵегь.
«Уи ароль сызсыдымкылеит»
Аха арольқәа зегьгьы дрықәшаҳаҭхаӡом артистка.
«Иҟан рольқәак, мап зцәыскхьазгьы, – ҳәа еиҭалҳәоит Гыцԥҳа, – ҳәарада, уи ҳсахьаркыратә напхгаҩы игәаԥхомызт, уи амшала аимакқәа ҳауан, аха иҟасҵоз, зроль насыгӡараны иҟоу дысзеилымкаауазар? Иаҳҳәап, Катерина Измаилова «Леди Макбет Мценского уезда» аҟынтә (Дмитри Шостакович иопера Николаи Лесков иповест ала – аред.), дсызсыдымкылаӡеит, дысзеилымкааӡеит, иухшаз ухәыҷы дышԥаушьуеи?»
Аамҭак ашьҭахь Дмитри Бертман иқәиргылаз ари аспектакль иагеит Урыстәыла апрестиж ду змоу атеатртә премиа «Маска» аноминациа хадақәа. Апремиа ланаршьеит аопераҿы ароль хада назыгӡоз Анна Казаковагьы. Уи ашьҭахь, Дмитри Бертман ҩаԥхьа Алиса длыҳәеит, хымԥада ақәыргыламҭа дахәаԥшырц, дагьахәаԥшит лара, лсахьаркыратә напхгаҩгьы иалҳәеит, аоперагьы апартиа хада анагӡашьагьы шыссирӡаз, аха зегь акоуп, лара лхы уи ароль аҟны ишылымбо.
Алиса Гыцԥҳа иналыгӡахьоу апартиақәа рҟынтә реиҳа иалылкаауа ҳәа акгьы ыҟаӡам, избанзар урҭ зегьы гәыкала дырзыҟоуп.
«Апартиа ҳәа изышьҭоу анотақәа роуп. Егьи зегьы – ароль ауп, уи уалашҩыкроуп, угәы-уԥсы ирыҵганы иуҵароуп. Ахаҿсахьа шааурԥшыша уазхәыцуеит, нас уи агәыблыра укуеит. Агызмал Макбет лакәзаргьы, акала лхымҩаԥгашьа уриашоит ҳәа уалагоит, уаҩԥсҵас дуҭаххоит. Иаҳҳәап, убыржәы исазҵаар, реиҳа ибгәаԥхода Аида лакәу леди Макбет лакәу ҳәа, аҭак сзыҟаҵаӡом. Аида дфырԥҳәызбоуп, бзиа илбо ихьӡала лхы ҭалырхоит, леди Макбет лакәзар – бзиа илбо ашьра илыруеит, даҳкәажәхарц, амчра лнапаҿы иҟаларц азы. Аха нас дахьхәуеит, акатарсис дҭагылоит. Ацәа даланы дахьныҟәо асценаҿы ҿыцымҭала лыԥсҭазаара зегь лхылгоит. Нас убарҭ рахьтә иаҳа иалыскаауада? Сыздырӡом. Аҩыџьагь интересуп сара сзы», – ҳәа еиҭалҳеит Алиса Гыцԥҳа, Sputnik Аԥсны иалҭаз аинтервиу аҟны.
Лкариера иалагӡаны Алиса Гыцԥҳа аус рыцлухьеит иреиӷьӡоу амузыка адунеи ахаҭарнакцәа аӡәырҩы. Урҭ дыруаӡәкын еицырдыруаз Бырзентәылатәи, Урыстәылатәи адирижиор Теодор Курентзис. 2009 шықәсазы Алиса далахәын ҳаамҭазтәи аурыс композитор Алексеи Сиумак иопера «Станциа» жәларбжьаратәи апремиера, ҳаамҭазтәи аҟазара афестиваль «Территория» аҟны ицәыргаз, ари ақәыргыламҭа дирижиорс даман Курентзис, режиссиорс дҟын Кирилл Серебренников.
«Курентзис аус ицура – гәахәара дууп, — лҳәеит Алиса Гыцԥҳа Аԥсуа телехәаԥшра иалҭаз аинтервиу аҟны. — Аниунасқәа инҭырҳәцааны дрызнеиуеит, амузыка иазнеишьа ҵаӷаӡоуп, ифортиссимо уеиланагап, аҭыӡқәа хыџ-хыџуама уҳәо иҟоуп, апианиссимо акәзар, улымҳа алокатор еиԥш иҵарызароуп, уи уаҳарц – убри аҟара ибеиоуп идинамикатә палитра. Абас зылшо адирижиорцәа даара имаҷуп».
Илызгәакьоу аҭыӡқәа
Алиса Гыцԥҳа Урстәылеи уи анҭыҵи аконцертқәа рацәаны ирылҭоит. Еиуеиԥшым асценақәеи амузыкатә театрқәеи рҟны иқәгыло Алиса Гыцԥҳа лзы зегь иреиҳау агәыхыҭхыҭреи аҭакԥхықәра дуи зцу лыԥсадгьыл Аԥсны имҩаԥылго аконцертқәа роуп ҳәа лыԥхьаӡоит.
Геликон-опера асолистцәа Алиса Гыцԥҳа, Дмитри Хромов, Алексеи Исаев, ансамбль «Каприччио» – И. С. Бах «Акаҳуатә кантата», Аҟәа, 2015 шықәса
Аԥсны жәлар рартистка Алиса Гыцԥҳа еснагь ҳаҭырқәҵарала дрызнеиуеит лыԥсадгьыл аҭоурых аҿы игәаларшәагоу арыцхәқәа, игәырӷьахәу роума, илахьеиқәҵагоу роума. 2013 шықәсазы Аԥсны Аџьынџьтәылатә еибашьраҿы имҩаԥысыз Марттәи ажәылара 20 шықәса ахыҵра инадҳәаланы Аԥсуа ҳәынҭқарратә филармониаҿы Џьузеппе Верди «и-Реквием» анагӡара аԥшьгаҩцәа дыруаӡәкуп Алиса Гыцԥҳа.
«Аиааира – гәырӷьара мацарам. Уи аагаразы иҭахоит ауаа, убри аҟнытә аиааира еснагь аџьабарагьы ацуп. «Реквием» рызкуп ари аибашьраҿы иҭахаз зегьы, аибашьцәагьы, хара здымкәа аибашьра амца иахәхазгьы, зыуацәеи зҩызцәеи зцәыӡны иаанхазгьы. Requiem aeternam... Хашҭра шәықәымзааит! Шәаҳгәалашәоит, пату ақәаҳҵоит шәгәалашәара, ишәзаҳкуеит италиатәи акомпозитор ду Џьузеппе Верди иаԥиҵаз иссирӡоу, игәыҭшьаагоу амузыка», – абарҭ ажәақәа рыла иаалыртит уи марттәи ахәылԥаз Алиса Гыцԥҳа.
«Реквием» амҽхак даара идуун. Уи анагӡара иалахәын академиатә хор Ду «Мастера хорового пения», Чаиковски ихьӡ зху Москватәи аҳәынҭқаратә консерваториа Акамертә хор, асолистцәа аккомпанемент рзыҟарҵон Шәачатәи амуниципалтә симфоноиатә оркестри, Аԥсны Аҳәынҭқарратә камертә оркестри. Аконцерт аҟны солистцәас иҟан Алиса Гыцԥҳа, Санкт-Петербургтәи афилармониа асолистка Лиудмила Борисова, Станиславскии Немирович-Данченкои рыхьӡ зху Амузыкатә театр асолист Нажмиддин Мавлиаев, иара убас Астрахантәи аҳәынҭқарратә аопереи абалети ртеатр асолист Максим Пали.
Акыршықәса раахыс Алиса лҭаацәеи лареи Москва инхоит. Ари ақлақь бзиа илбеит ашәаҳәаҩ, аҩбатәи лыҩнеиԥш дазыҟоуп. «Араҟа анхара маншәалоуп, бзиа избо аус гәыкала сҽасҭартә сахьыҟоу сеигәырӷьоит, музыкантк лаҳасабала сеизҳаразы алшарақәа ыҟоуп, аинтерес зҵоу аконцертқәеи ақәыргыламҭақәеи сырҭаауеит, доуҳала сеизҳауеит. Ҳџьынџьуаагьы еснагь срымадоуп, Москватәи аԥсуа диаспореи Москва иҟоу Аԥсны Ацҳаражәҳәарҭеи еиҿыркаауа аусмҩаԥгатәқәа ирыбзоураны», – ҳәа азгәалҭоит Алиса Гыцԥҳа.
Алиса Гыцԥҳа
Ашәаҳәаҩ инеиԥынкыланы Аԥсны днымхоижьҭеи акыраамҭа шыҵуагьы, ара имҩаԥысуа акультуратә, аполитикатә хҭысқәа еснагь дрызҿлымҳауп. Лыԥсадгьыл ахь Аԥсныҟа мышкызны нхара дгьежьуама ҳәа ианлазҵаауа, «иҟалап, схынҳәыргьы» лҳәоит.
Алиса Гыцԥҳа лҭаацәараҿы ирызҳауеит амузыкатә баҩхатәра змоу аԥеи аԥҳаи, лыԥшәма – амузыкант ипрофессионалтә гәаанагарагьы Алиса лзы еснагь аҵак ҷыда амоуп.
Аҟазара Алиса Гыцԥҳа Ахаҭарақәа
Адиаспора Иорданиа
Иорданиатәи ҳџьынџьуаҩ Ануар Чкәуа: аԥсуара ҳмилаҭ еиқәнархоит
Адиаспора
Жьҭаара 3 рзы имшира азгәеиҭоит АААК апрезидиум алахәыла, Иорданиатәи ҳџьынџьуаҩ Ануар Чкәуа. Аконгресс аделегациа Иорданиа иаҭааны ианыҟаз, АААК аинфопортал агәацԥыҳәара ду змоу ари арԥыс иҿцәажәеит.
Аԥсадгьыл ахь абзиабара ауадаҩрақәа зегьы ириааиуеит, аамҭеи ахарареи уахь иналаҵаны. Уи абзиабарахь иаҵанакуеит ужәлари, ужәлар ркультуреи, рҭоурыхи гәадурала рызнеира. Иароуп амчгьы узҭо уԥсадгьыли ужәлари ринтересқәа рыхьчараҿы.
АААК Иреиҳаӡоу ахеилак апрезидиум алахәыла, Иорданиатәи ҳџьынџьуаҩ Ануар Чкәуа изы «аԥсадгьыл ахь абзиабара» – баша иажәа ԥшӡам, убас еиԥш агәацԥыҳәара изҭо мчуп.
Адунеизегьтәи аԥсуа-абаза конгресс Иорданиатәи Ҳашимиҭтәи Акралра ианаҭаа, иара иоуп аделегациа аиԥыларақәа зегьы еиҿызкааз, аиқәыршәаратә усқәеи, аҭаара апланқәеи зегьы иара «ибӷа иқәҳаит». Аха иҭабуп ҳәа иаҳҳәацыԥхьаӡа, иирҳауамызт, «аишьцәа рыбжьара «иҭабуп» ажәа ыҟамзароуп, аишьцәа еицхыраауазароуп» ҳәа ҳаҭеикуан.
Арымарахьтә арыӷьарахь: «Диуан Абаза» алахәҩы Набиль Абыда, АААК ИА ахантәаҩы Мусса Егзакь, АААК ИА алахәҩы Ануар Абаза (Чкуа), Иорданиа, «Диуан Абаза» аофис аҟны реиԥылараан
Чкәуаа рҭаацәара ду
Ануар Чкәуа диит, иагьизҳит Амман ақалақь аҟны.
Ануар иахьынӡаизышьақәыргылаз ала, рҭаацәара аҭоурых ахы акуеит 1841 шықәсазы иабдуцәа рабду Ҳаџьа Иса иирала, Ҟарачы-Черқьестәыла, Инџьықь-Ҷкәын ақыҭан. Уаантәи иара иҭаацәа иманы Ҭырқәтәыла ала Голантәи аҳаракырақәа рахь нхара диасит (Голантәи аҳаракырақәа шьамтәылатәи апровинциа Кунеитра иаҵанакуан – аред.). Ҩыџьа аԥҳацәеи, ҩыџьа аԥацәеи иман. Иԥацәа Маџьыҭи (Ануар иабду иаб) Саиди рыхьӡын. Иԥҳацәа рыхьӡқәа ҳара ҳҟынӡа изымааит.
Ануар Чкәуа иабду иабду Ҳаџьа Иса Чкәуа
Аишьцәа аҭаацәара дуқәа аԥырҵеит: Саид ааҩык ахшара иоуит, Маџьыҭ – фҩык. Иахьазы Саид ихылҵшьҭрақәа рыхәҭак Шьамтәылантәи Аԥсныҟа иааны, ара инхоит.
Маџьыҭ иԥеиҳабы Шьариф – Ануар иабду – имацара иоуп аҭаацәара ду рахьтә Шьамтәылантәи Иорданиаҟа нхара ииасыз
Шьариф Чкәуа аҟарач ҭыԥҳа Фатима Аҭмырза ԥҳәысс дааигеит. Урҭ жәҩык ахшара рхылҵит: хәҩык аԥацәеи – Ашьраф, Наиф (Ануар иаб), Маруан, Ҳаиса, Мазгар, ԥшьҩык аԥҳацәеи – Лутфиа (иахьазы Маиҟәаԥ дынхоит – аред.), Ханна (Иорданиа дынхоит – аред.), Хиам (Иорданиа дынхоит – аред.), Самер (Америка дынхоит – аред.).
Наифи уи иԥшәмаԥҳәыс ачечен ҭыԥҳа Фриаль Зандаки рҭаацәараҿы Ануар инаҩс, ҩыџьа аԥҳацәа ыҟоуп – Аруеи Ханнеи.
Ануар Чкәуа иаби иани – Наиф Чкәуеи Фриаль Зандаки АААК Иреиҳаӡоу ахеилак ахантәаҩы Мусса Егзакь идгыланы, АААК аделегациа Иорданиа раҭаараан
Ануар иаби иани – Наифи Фриальи тәанчара ицеижьҭеи акрааҵуеит. Наиф Чкәуа даныҷкәыназ Иорданиатәи аҳаирцәаҳәақәа рҟны менеџьерс аус иуан, шықәсқәак аус иуан Москва, Дубаи, Рим, Ливиа, Сингапур уҳәа адунеи егьырҭ аҭыԥқәа рҿгьы.
2002 шықәсазы Ануар ашкол даналга «Асасааирҭатә бизнес» афакультет дҭалеит, аус иуан апринц Али бин аль-Хусеин ихан аусбаҩыс, уажәы ааԥхьара иоуит Амман иҟоу Британиатәи ацҳаражәҳәарҭа аиҭамҵмал ахылаԥшҩыс аҟаларазы.
Амелодиа гәакьа
Ануар Чкәуа иажәақәа рыла, иара разҟыс иман дхәыҷаахыс ихылҵшьҭра аӡбахә ахьиаҳауаз: иани иаби рыжәлар аҭоурых иазкны ирдыруаз, иргәалашәоз зегь изеиҭарҳәон. Аҭаацәараҿы рыблаҷыц еиԥш еиқәырханы иааргон рыԥсадгьыл иадҳәалаз агәалашәарақәа зегьы. Иаргьы дшыхәыҷӡаз убарҭ ажәабжьқәа, аҭоурыхқәа дрызгаган, еснагь азҿлымҳара ду иманы дырзыӡырҩуан.
«Ҳкультуреи ҳатрадициақәеи ирызкны издыруа зегьы иахьа схәыҷқәа ирзеиҭасҳәоит. Ҳҵасқәеи ҳқьабзқәеи реиқәырхара анҳалымша, милаҭк аҳасабала ҳхаҿра ҳцәыӡуеит. Ҳара ҳзааӡо, егьырҭ ҳреиԥшзымтәуа ҳәагьы иҳамоу ҳаԥсуароуп, уи арӡрагьы азин ҳамаӡам – ҳәа иԥхьаӡоит Ануар Чкәуа.
Ануари уи иԥшәмаԥҳәыс – ачерқьес ҭыԥҳа Алла Абаӡехи (Ҭлыча) рҭаацәараҿы ахәыҷы хазынақәа ирызҳауеит: рыԥҳа Лариса жә-шықәса лхыҵуеит, рԥа Амир – фы-шықәса.
АААК аделегациа Иорданиатәи Ҳашимиҭтәи Акралра раҭаараан, ҳара Ануар иҩны ҳаҟан, уи иԥшәмаԥҳәыси, уи лани лаби, нас рхәыҷқәеи ҳрабадырит. Ари аҩнаҭаҿы зегь рыла иубаратәы иҟан аԥсуа ҵасқәеи ақьабзқәеи патуқәҵарала ишныҟәырго, аиҳабацәа раҳаҭырбареи, итрадициатәу асасдкылареи араҟа еицамкрада еиқәханы ишыҟоу.
Астол гьежь алахәцәа Рамазан Мыхц, Ануар Чкәуа АААК ишалахәу азы аршаҳаҭга ҿыцқәа рыманы
Шаҟагьы ҳгәы иахәазеи Амман ақалақь аҿы ҳаҟаны аԥсуашәа ахьҳаҳаз – уи игәырӷьаҵәа иацкәашон ахәыҷқәа. Алла лажәақәа рыла, ахәыҷқәа абри амелодиа ныҳәак аҿы ираҳан, даара иргәаԥхеит, нас рхала иԥшааны есыҽны иаҿаркуеит. Имашәырымзар ҟалап, амелодиақәа зегь рахьтә аԥсуашәа ахьалыркааз, лымкаала ргәы иахьанырыз.
АААК Иреиҳаӡоу ахеилак апрезидиум Иорданиатәи алахәыла Ануар Чкәуа
Аԥсны раԥхьатәи аҭаара
Ануар раԥхьаӡа акәны Кавказҟа дааит 2009 шықәсазы, Аԥсны даҭааит 2010 шықәсазы.
«Раԥхьаӡатәи сцәаныррақәа еиҭаҳәашьа рымамызт, ихышхыҵәон. Даара сеиуалыуашеит, хәыцрашәк сеимаркуан, избан, ишԥаҟалеи абрысҟаамҭа ҳаԥсадгьыли ҳареи аимадара ҳцәыӡыртә ҳәа. Уиижьҭеи зҽызыԥсахыз рацәоуп. Алшара шаасоулак еиԥш еснагь Аԥсныҟа сцоит, иара убас Черқьесск, Маиҟәаԥ. Сҭаацәагьы сыманы сцахьеит, урҭгьы ҳаԥсадгьыл ргәы алаханы бзиа ирбеит, уаҟа инхо ҳауацәа рацәаҩуп. Сара атәылауаҩреи, уи зыршаҳаҭуа атәылауаҩшәҟәи соуит», – ҳәа игәырӷьара изымҵәахуа иҳәеит Ануар Чкәуа.
Агәахәара ду унаҭоит, Иорданиатәи адиаспора рахьтә ҳзыҿцәажәоз зегьы, шәҭоурыхтә ԥсадгьыл ахь ахынҳәра шәгәы иҭоума ҳәа ҳанразҵаауаз, гәыҩбарада ааи ҳәа аҭак ахьҳарҭоз. Агәыхыҭхыҭра зцу ари атема анаацәыраҳгоз еснагь гәыӷрала иҭәу аԥшышьеи аччаԥшь хааи акәын ирҿықәлоз ҳџьынџьуаа.
Ануар Чкәуагьы Аԥсныҟа нхара ҳәа аара гәаҳәарас имоуп.
«Сара еснагь уахь ацара сазхәыцуеит, акырынтәгьы сҽеиқәсыршәахьеит, иақәскхьеит, аха макьаназы уи аамҭа мааицт. Ҳанхареи ҳусуреи рызҵаара ӡбатәуп, нас ахәыҷқәа рҵара иадҳәалоу азҵаарагьы. Сусура аԥышәа исмоу хархәашьак аҭатәуп», – иҳәоит Ануар Чкәуа.
Иара ихаҭа аурысшәа бзианы иҳәоит, уи, ҳәарада, Аԥсныҟа даар, дарманшәалоит, аха ихаҭа иҳәан еиԥш, «иҭаацәагьы ирызхәыцтәуп, иани иаби, ихәыҷқәеи».
«Ҳаԥсадгьыл ҳацәыхараны акыргьы ҳанхеит, уажәшьҭа ҳхьышьҭрахь ҳагьежьра аамҭа ааины иҟоуп, иҳалшар», – ҳәа ихьааганы, агәыӷрагьы ацны иҳәеит Ануар аицәажәарақәа руак аан.
Аԥсшәа аҵара акырынтә иаԥшьигахьеит иҷыдоу акурсқәа рҟны, уимоу ихаҭагьы Амман урҭ акурсқәа раартреи русуреи дахылаԥшуан. Ануар игәаанагарала, абас иҟоу акурсқәа рҟны абызшәа аҵара алшоит, ианамуӡах ухатәы бызшәа уаҳауа уҟалар улшоит.
«Абызшәа адырра уцхраауеит умилаҭ ркультуреи рҵасқәеи реилкаараҿы. Хәарҭара ду роуны иҟаларын аҭоурыхи, акультуреи, аԥсуареи ирызку алекциақәагьы», – ҳәа агәра ганы дыҟоуп Ануар Чкәуа.
Ануар Чкәуеи «Диуан Абаза» анапхгаҩы Ҳасан Абазеи (Чичба)
Аконгресси ауаажәларратә усуреи
Ануар иԥҳәыси иареи макьана иқәыԥшуп, раԥхьаҟа аусқәа рацәаны ирзыԥшуп, рхәыҷқәа рааӡареи рҵареи уҳәа рымчқәа здырҵаша маҷым. Аха аҭаацәа реиҳабы иаамҭа акыр ауаажәларратә усура иазикуеит. Хаҭалагьы иаҳҳәозар, Иорданиа аҟынтә АААК Иреиҳаӡоу ахеилак далоуп, иара убасгьы Иорданиа иҟоу аԥсуа-абаза милаҭ ахаҭарнакцәа зегьы еидызкыло ауаажәларратә еиҿкаара «Диуан Абаза» аусура далахәуп.
«Сара ишысыԥхьаӡо ала, хықәкы хадас исымоу – Иорданиа иҟоу аԥсуа-абаза ҭаацәара ирыхәаша акы аҟҵароуп, ҳатрадициақәа рыӡбахә аиҭаҳәара, ҳҭоурыхтә ԥсадгьыли дареи еимаздо цҳас аҟалара сылсыршароуп. Еснагь сашьҭоуп ҳдиаспора рыхынҳәра [рыԥсадгьыл ахь] амҩақәа рыԥшаара», – ҳәа ихәыцрақәа ҳацеиҩишоит Ануар.
Иара игәаанагарала, арепатриациа азҵаара ишәаны-изаны, ццакрада изызнеитәу акоуп. Адиаспора ахаҭарнакцәа рҭоурыхтә ԥсадгьыл ахь ихынҳәырц азы, инеишьҭаргыланы аҭагылазаашьақәа аԥҵалатәуп – абызшәа азҵаареи, анхарҭа ҭыԥқәеи, аусурҭақәеи рыԥшаара азҵаареи ӡбалатәуп. Иахьа Иорданиа иҟоу Аконгресс актив убри инадҳәаланы хықәкылатәи апрограммақәа рыҩра иаҿуп, убри аус иахьынӡауа аҿарацәа адыԥхьаланы, избан акәзар урҭ роуп арҭ аидеиақәа ԥхьаҟа иназгаша, еихазҳаша.
Ануар иҭаацәараҿы иара иакәӡам зегь раԥхьа Аконгресс иалалаз. Иара иабду Шьариф Чкәуа 1994 шықәсазы Аԥсныҟа даахьан, усҟантәи Аԥсуа-абаза милаҭ жәларбжьаратәи рассоциациа аҩбатәи реилатәара далахәын.
Ануар Чкәуа иабду - Шьариф Чкәуа (арыӷьарахьала ахԥатәи) аӡиа Риҵа амԥан, Аконгресс аҩбатәи аилатәара ихы алаирхәырц 1994 шықәсазы Аԥсны даҭааны даныҟаз аамҭазы
Атрадициақәа еиқәырханы пҳьаҟа рнагара
Адиаспора ирхаҭарнакцәоу аҿарацәа АААК иамоу аҵакы еилыркаарц азы, Аконгресс аҭоурых атәы рзеиҭаҳәалатәуп, уи ухықәкыс, хыдҵақәас иамоу, рыԥсадгьыл аҿы проблемақәас иҟоу рдыруазароуп, рыжәлар рзы хәарҭас иҟарҵарц ирылшо еилыркаарц азы ҳәа агәра ганы дыҟоуп Ануар Чкәуа.
«Иорданиа иҟоу аҿар рабиԥара Аконгресс аусура даара иазҿлымҳауп, сара АААК Иреиҳаӡоу ахеилак алахәылак иаҳасабала дҵас исымоуп ииашоу амҩа ранҵара, ргәы ашьҭыхра. Ҳажәлар ацхыраара рҭахуп, избан акәзар ҳҭоурых уадаҩын, шықәсырацәала ҳаԥсадгьыл ҳаҟәган. Сара исылшо зегьы ҟасҵоит аҿар еидкыланы, Аконгресси «Алашареи» иаздырхиаз апрограммақәа аус рыдуларазы. Иҳамоу еиқәҳархарц азы иҳалшо зегь ҟаҳҵоит», – ҳәа гәацԥыҳәарала иҳәоит Ануар Чкәуа.
Аҭабура ду ааирԥшуеит Аԥсны аҳәынҭқарра аганахьала иҟоу аҽазышәарақәа рзы – Арепатриациа аминистррала адунеи иалаԥсоу адиаспора рырхынҳәра азҵаара аӡбара иахьаҿу. Ҳџьынџьуаҩ ари аус даараӡа акраҵанакуаны дахәаԥшуеит. Иара игәаанагарала, адиаспора ахаҭарнакцәа ирацәажәалатәуп, иаразнак ала изыхнымҳәыргьы, уи азхәыцра иалагарц азы, иааны рҭоурыхтә ԥсадгьыл рыблала ирбарц азы.
Ануар гәаартыла иҳаиҳәеит, ауаажәларратә усура аамҭа рацәа аҭахуп ҳәа, аха уи иамоу аҵакы дырны, еизҳауа абиԥарақәа рзы хәарҭара шаҵоу еилкааны уи ацҵара дазхиоуп.
«Ҳара ҳҭаацәаараҿы аԥсуара ҳаларааӡон, саргьы сыҩнаҭаҿы урҭ атрадициақәа еиқәхарц азы исылшо ҟасҵоит, схәыҷқәа рыла урҭ еихаҳахарц азы. Убри ауп ус хадас схы иадысҵо», – ҳәа иажәа хиркәшоит Ануар Чкәуа.
Ануари иҭаацәеи уанрыхәаԥшуа, иџьаушьоит: изларылшои абас зҭоурыхтә ԥсадгьыл иацәыхараны инхо, абрысҟаамҭагьы иаҟәгоу ауаа абас ицаҳәцаҳәуа агәыбылра аиқәырхара. Иорданиа ииз, изызҳаз Ануар Чкәуа, ҳәара аҭахума, дахьынхо атәыла акультурагьы ҳаҭырқәҵарала иныҟәигоит, аха уи иԥырхагамхеит ихылҵшьҭра аҭоурых амырӡраҿы, имилаҭ еиқәзырхо ҳәа дызхәаԥшуа аԥсуара аԥҟарақәа рықәныҟәараҿы.
Ажәабжьқәа
АААК Анацәеи абацәеи рыклуб раԥхьатәи сасцәас иаҭааит Аԥсны иреиӷьу ахәыҷтәы психологцәа АААК Анацәеи абацәеи рыклуб имҩаԥнагаз раԥхьатәи апрактикатә еиԥылара спикерцәас иқәгылеит ахәыҷтәы психологцәа.
Ажәабжьқәа
АААК Гәдоуҭатәи ашколқәа руак ӡыла еиқәнаршәеит Адунеизегьтәи аԥсуа-абаза конгресс Гәдоуҭатәи абжьаратә школ №5 ахь аӡы неиуа иҟанаҵеит.
Ажәабжьқәа
Бельгиатәи Акралраҿы иаԥҵоуп АААК арегионалтә ҟәша Арҭ амшқәа рзы имҩаԥысуа Аконгресс аделегациа Мраҭашәаратәи Европаҟа рмаҵураныҟәара иалагӡаны Бельгиа иаартуп АААК арегионалтә ҟәша ҿыц.
Ажәабжьқәа
Расул Чыкәа даиааит Урыстәыла аспорт аминистрра иаԥнаҵаз Амилаҭтә премиа Черқьесск иҟоу ИАЕ «Алашара» аҟәша анапхгаҩы ихаҭыԥуаҩ, зхы иақәиҭу аиқәԥара азыҟаҵаҩ Расул Чыкәа даиааит Урыстәылатәи Афедерациа аспорт аминистрра иаԥнаҵаз Амилаҭтә премиа.
Ажәабжьқәа
АААК Адискуссиатә клуб аиԥылараҿы аҿартә политка иалацәажәеит Адискуссиатә клуб ахԥатәи сасны даҭааит Аконгресс иатәу Аҿар рхеилак анапхгаҩы.
Ажәабжьқәа
Голландиа иаартуп АААК арегионалтә хеилак Адунеизегьтәи аԥсуа-абаза конгресс арегионалтә хеилак ҿыц аанартит Голландиа, арҭ амшқәа рзы имҩаԥысуа Аконгресс аделегациа русуратә аҭаара аҳәаақәа ирҭагӡаны.
Адиаспора
Лондон иаартуп АААК арегионалтә ҟәша Адунеизегьтәи аԥсуа-абаза конгресс иамоу арегионалтә ҟәшақәа рхыԥхьаӡара иацлеит Британиа Ду иаарту аҟәша ҿыц.
Ахҭысқәа
Сариа Лакоба лыԥсҭазаара аҭоурых хьанҭа еиҭарҳәеит Аҟәа, РУСДРАМ асценаҟынтә Сариа Лакоба лгәалашәара ахәылԥаз мҩаԥысит Аҟәа, Аурыс драматә театр аҟны. Автор: Саид Барганџьиа
Ахаҭарақәа
«Белиаев ифантастика иҽизаҟәымҭхуа дшаԥхьоз ахирургианӡа днаӡеит»: аҳақьым Заудин Хәына 80 ихыҵит Ԥхынҷкәын 5 рзы 80 шықәса ихыҵуеит Урыстәылатәи Афедерациа зҽаԥсазтәыз аҳақьым Заудин Дагаз-иԥа Хәына. Абри арыцхә инадҳәаланы АААК Аинфопортал иазнархиеит аиубилиар изанааҭтә мҩеи иԥсҭазаареи ирызку аочерк.
Ажәабжьқәа
Аконгресс аҭыԥантәи ахеилак алахәцәа аҟьамсареизгарҭа ҿыцқәа дыргылеит Гәдоуҭа Гәдоуҭа ақалақь аҟны адәахьтәи аҟьамсареизгарҭа ҿыцқәа ргылоуп уа иаԥҵоу АААК аҭыԥантәи ахеилак алахәцәа рымчала.
Иҵегь аҭагалара
Аҭанур Аҟәысба Ҭырқәтәыла иҟоу Аԥсуафед ахантәаҩыс деиҭалхуп
Адиаспора
Ҭырқәтәыла имҩаԥысит Аԥсуа культуратә хеилакқәа рфедерациа VI-тәи аизараду, афедерациа ахантәаҩи анапхгара алахәцәеи ралхра иазкны.
Абҵарамза 16 рзы имҩаԥысыз Ҭырқәтәыла иҟоу Аԥсуа культуратә хеилакқәа рфедерациа (Аԥсуафед) VI-тәи аизараду аҟны аиҿкаара ахантәаҩыс деиҭалхын уажәраанӡа ари аҭыԥ аанызкылоз Аҭанур Аҟәысба.
Адаԥазар ақалақь аҟны имҩаԥысыз аизара Аԥсуафед ахантәаҩи анапхгара алахәцәеи ралхра иазкын. Алхрақәа ирылахәхарц азы аизараду ахь иаашьҭын акультуратә хеилақәа зегьы рҟынтә аделегатцәа, Ҭырқәтәыла урҭ рхыԥхьаӡара иахьазы 17 ыҟоуп. Аделегатцәа рышәҟәҭагалара анхыркәшаха ашьҭахь, аизара аофициалтә хәҭахьы ииасит, уаҟа иалхын апрезидиум, Аԥсуафед абыргцәа рхаҭарнак Џьамалаҭин Арӡынба хадас дзауз.
Аконгресс ахьӡала аизара иалахәыз АААК ауснагӡаратә маӡаныҟәгаҩ Инар Гыцба еиҭеиҳәеит аизараҿы Аԥсуафед аус ацура аганахьала Адунеизегьтәи аԥсуа-абаза конгресс аӡбахә рацәаны ишҳәаз.
«Агәырӷьаратә хәҭаҿы иқәгылаз аделегатцәа иазгәарҭон Аԥсуафеди Аконгресси русеицура шыҿио, аԥсуа-абаза милаҭ ркультуратә ҭынха аиқәырхареи аҿиареи аус аҿы Аконгресс инанагӡо ароль алкааны», – иҳәеит Гыцба.
Аԥсуафед ахантәаҩыс ҿыц иалхыз Аҭанур Аҟәысба иҭабуп ҳәа реиҳәеит ари аусмҩаԥгатә аиҿкаара иазааԥсаз зегьы, иагьазгәеиҭеит уи аҩаӡара ҳаракны, даараӡа ибзианы ишымҩаԥысыз. Иаргьы иқәгылараҿы иазгәеиҭеитАфедерациеи Аконгресси русеицура атәы.
«Сара избоит Аконгресси Афедерациеи реидгылара даара пату шақәырҵо ажәлар, уи гәахәароуп», – иҳәеит иара, иагьазгәеиҭеит «Аконгрессгьы ҳара иаҳтәуп, убригьы зегь рыла адгылара аҳҭалароуп» ҳәа.
«Абри зегь ҳауаажәлар рзы, ҳкультуразы, ҳаԥсадгьыл азоуп ҳзаҿу» – иҳәеит иара, ҿыц ахантәаҩыс дахьалху ахҳәаа азыҟаҵо.
Аизараҿы иаԥхьеит Адунеизегьтәи аԥсуа-абаза конгресс Иреиҳаӡоу ахеилак ахантәаҩы Мусса Егзакь иааишьҭыз ааԥхьара.
«Аԥсуа культуратә хеилакқәа рфедерациа иҟанаҵаз рацәаӡоуп Ҭырқәтәыла иҟоу ҳмилаҭ ахаҭарнакцәа реидкылара аус аҿы, аԥсшәеи абаза бызшәеи рҵараҿы, ҳмилаҭтә культура аихьӡарақәа рӡыргараҿы, еиҵагыло абиԥара Аԥсуара рылааӡараҿы, Аԥсны Аҳәынҭқарра ахыԥша бзиа аларҵәараҿы. Гәахәара дууп убасгьы Ҟарачы-Черқьестәыла инхо ҳашьцәеи шәареи шәеимадарақәеи шәусеицуреи ахьыҿиогьы», – ҳәа аҳәоит ааԥхьара атекст аҿы.
Мусса Егзакь иажәа иалан иара убасгьы Аконгресс активла аусура ишаҿу, аҳәаанырцә инхо ҳауаажәлар, хаҭалагьы Ҭырқәтәыла иҟоу аԥсуа-абаза хеилакқәа ирыԥсҭазаашьоу аилкааразы, АААК имҩаԥнаго аусмҩаԥгатәқәа активла ирылахәхарц азгьы ааԥхьаара ҟаиҵеит.
«Ара еизаз шәыбжьара иҟоуп урҭ аусмҩаԥгатәқәа ирылахәыз аӡәырҩы, Ҟарачы-Черқьестәылеиԥш Аԥсынгьы. Ҳаԥхьаҟа агәыӷра ҳамоуп Ҭырқәтәылатәи адиаспора еиҳа активла рхы аладырхәып ҳәа арҭ акультуратә-спорттә ныҳәақәа. Ҳара даара ҳаигәырӷьоит аҿарацәа активла абарҭ ҳусқәа ахьҳамырдо. Уажә ааигәа ихацыркыз «Адискуссиатә клуб» (АААК апроект ҿыц – аред.) аҳәаақәа ирҭагӡаны ицәырыргоит зеиԥш ыҟам аидеиа ҿыцқәа маҷымкәа. Аҿар иахьатәи ҳаамҭа иацныҟәоит», – ҳәа Мусса Егзакь иажәахә даԥхьеит Инар Гыцба.
Адиаспора Ҭырқәтәыла Аҭанур Аҟәысба Аԥсуафед
Амаҭәа ԥха акомплектқәеи, ашьаҵақәеи, ахызақәеи рызшахоит социалла иуашәшәыроу аҭаацәарақәа рҟны изызҳауа ахәыҷқәа, АААК агәыҳалалратә акциа "Агәы аԥхарра" аҩбатәи аетап аҳәаақәа ирҭагӡаны.
Аӡынтәи аԥхамаҭәақәеи ахызақәеи аазгаз аӷба Аҟәатәи амшынбаӷәаза иаҭааит ашәахьа ашьыжь, жәабран 4 рзы, АААК агәыҳалалратә акциа "Агәы ахарра" иацҵауа. Иаашьҭу агуманитартә цхыраара еихшахоит Аԥсны заагарҭа маҷу аҭаацәарақәа рыбжьара.
Акциа аҩбатәи аетап иалагӡаны Аԥсныҟа ишаашьҭу 1120 комплект аӡынтәи акурткақәеи арезинкьаҿқәеи, 1008 цыра аколготкақәеи ақалпадқәеи, иара убас 200 хыза
Адунеизегьтәи аԥсуа-абаза конгресс ауснагӡаратә маӡаныҟәгаҩ Инар Гыцба еиҭеихәеит, акциа аҩбатәи аетап иалагӡаны Аԥсныҟа ишаашьҭу 1120 комплект аӡынтәи акурткақәеи арезинкьаҿқәеи, 1008 цыра аколготкақәеи ақалпадқәеи, иара убас 200 хыза.
«Иахьа иҳауит агуманитартә еидара даҽа хәҭакгьы, ҳазҭоу амза нҵәаанӡа уи зегь еихшаны, уаанӡа иазҳархиахьаз асиақәа инарықәыршәаны, ацхыраара зҭаху аҭаацәарақәа рыбжьара иаҳшоит», - иҳәеит ауснагӡаратә маӡаныҟәгаҩ.
АААК акциа аҳәаақәа ирҭагӡаны аӡынтәи ашьаҵа ԥхақәа 30 рыҭан иара убас Аҟәатәи ахәыҷтәы реабилитациатә центр аҟны зҽызхәышәтәуа ахәыҷқәа.
АААК Аҿар рхеилак анапхгаҩы Леван Торчуа иазгәеиҭеит абас еиԥш акциақәа рымҩаԥгара аҵак ду шамоу.
«Аԥсны ацхыраара зҭаху ахәыҷқәа рацәоуп, амаҭәа ԥхақәеи ашьаҵақәеиҵәҟьа змам, убри иахҟьаны аӡынразы ашкол ахь изныҟәом, еиҳаракгьы ақыҭақәа рҿы. Ҳара ҳзы еиҳау гәырӷьара ыҟаӡам, ахәыҷқәеи урҭ рҭаацәеи гәахәарыла ари ацхыраара шрыдыркыло анаҳбалак», - ҳәа ихәыцрақәа ҳацеиҩишеит Леван Торчуа.
Ахәыҷтәы реабилитациатә центр аҟны асоциалтә усуразы аспециалист Ирма Абыхәба иазгәалҭеит Аконгресс аҟынтә ари аҩыза ацхыраара уаанӡагьы ишроухьоу.
АААК акциа аҳәаақәа ирҭагӡаны аӡынтәи ашьаҵа ԥхақәа 30 рыҭан Аҟәатәи ахәыҷтәы реабилитациатә центр аҟны зҽызхәышәтәуа ахәыҷқәа
АААК агәыҳалалратә акциа «Агәы аԥхарра» актәи аетап хацыркын Ашықәс ҿыц аламҭалазы апроект иаҵанкыз аҭаацәарақәа агуманитартә цхыраара рыҭарала. Ашьаҵа ҿыцқәа рызшан акциа аиҿкааҩцәа - АААК, ИАЕ "Алашара", Ҭырқәтәыла иҟоу Аԥсуа культуратә хеидкылақәа рфедерациа - иаздырхиаз асиақәа рҟны иарбаз аҭаацәарақәа, уи аус аҟны ацхыраара ҟарҵеит - Аԥсны Аҳәынҭқарра арепатриациазы аминистрра, Аџьеи асоциалтә еиқәыршәареи рминистрра араионтә усбарҭақәа, агәыҳалалратә еиҿкаара «Кьараз», Аџьар ҟаԥшь.
Уаанӡа, 2018 шықәса цәыббрамзазы Ҭырқәтәыла инхо ҳџьынџьуаа еидкыланы Аԥсныҟа иаарышьҭит аҳәсеи ахацәеи рзы амаҭәа ԥхақәа 1200 комплект.
Абаза бызшәеи алитературеи аԥшьбатәи рфестиваль хацыркхеит Ҟарачы-Черқьесиа
ҞЧА
Ҟарачы-Черқьесиа абжьаратә школқәа руак аҿы имҩаԥысит ахатәы бызшәеи алитературеи рзы иаарту аурокқәа, иара уи алагьы есышықәсатәи абаза бызшәеи алитературеи рфестиваль хацыркхеит.
Ҟарачы-Черқьесиа иаатит есышықәсатәи абаза бызшәеи алитературеи рфестиваль. Иара хацыркхеит Ельбырӷантәи абжьаратә школ аҿы имҩаԥысыз ахатәы бызшәеи алитературеи рзы иаарту аурокқәа ҩба рыла.
Афестиваль актәи аетап: иаарту аурокқәа
Иаарту аурокқәа мҩаԥысит қәрала еиуеиԥшым ҩ-класск рҿы: ахәбатәи акласси ажәбатәии рҟны. Иаарту аурокқәа рцашьа гәарҭон: апрофессор, абызшәадырҩы Сергеи Паз, аҵарадырра аусзуҩцәа рзанааҭдырра аизырҳаразы ҞЧА аҳәынҭқарратә институт абаза бызшәеи, аҟабарда-черқьесси бызшәақәеи, алитературеи ркафедра аиҳабы Билиал Ҳасароҟәа, ҞЧА агуманитартә ҭҵаарақәа ринститут аҟны абаза ҟәша аиҳабы Аишьаҭ Ӡыба, Абаза муниципалтә раион аҵареи акультуреи русбарҭа аиҳабы Земфира Мурҭаза, Абаза раион ашколқәа рҟынтә абаза бызшәеи алитературеи рырҵаҩцәа, иара убасгьы ИАЕ «Алашара» аусзуҩцәа.
Аекспертцәеи аиҿкааҩцәеи иазгәарҭеит аҵаҩцәа иабзианы иазыҟаҵоуп ҳәа.
«Зегь реиҳа ихадоу: ахәыҷы хазынақәа ыҟоуп, ицәгьамкәагьы абаза бызшәала ицәажәоит. Абас еиԥш аҵаҩцәа аныҟоу, аус здуулашагьы уоуеит», - ҳәа иԥхьаӡоит апрофессор Паз.
Афесстиваль иацҵахоит исахьаркны аԥхьаҩцәа реицлабреи, ахыҭҳәаақәеи, абаза бызшәеи алитературеи рзы аолимпиадеи рыла. Арҭ зегьы мҩыԥысуеит Черқьесск, агимназиа №16 аҟны.
«Сынтәа ҳара афестиваль алахәразы арзаҳалқәа еиҳаны иҳауит. Ҟарачы-Черқьесиа аҵаҩцәа рыдагьы афестиваль иалахәуп Аԥснытәи ашколхәыҷқәеи астудентцәеи», - ҳәа еиҭеиҳәеит абызшәадырҩы.
Афестиваль апрограмма
Сергеи Паз иазгәеиҭеит афестиваль алахәцәа рхыԥхьаӡара есышықәса ишацло. Убас, Афестиваль аицлабрақәа ирылахәхарц арзаҳалқәа алазҵаз аҵаҩцәеи астудентцәеи рхыԥхьаӡара сынтәа 200-ҩык рҟынӡа инаӡоит.
«Есышықәса афестиваль апрограмма иалаҳҵоит иҿыцу аусмҩаԥгатәқәеи аицлабрақәеи. Аформа ҿыцқәа ҳаԥшаауеит. Алахәцәа ргеографиагьы аҽарҭбаауеит. Сынтәатәи апрограмма иалоуп абаза бызшәеи алитературеи иреиӷьу арҵаҩцәа рмастер-классқәа, Аԥсны Аҳәынҭқарра, Гәдоуҭа ақалақь абжьаратә школ №2 аҵаҩцәеи, Аԥснытәи аҳәынҭқарратә университет астудентцәеи рыбжьара исахьаркны аԥхьаҩцәа рконкурс, Абаза муниципалтә раион иатәу аул Ҟара-Ԥагәа иҟоу Владислав Арӡынба ихьӡ зху Арҵаратә центр аколлективи аҵаҩцәеи Аԥснытәи ашколхәыҷқәеи астудентцәеи реиқәшәара», - иҳәеит апрофессор, иагьациҵеит: есышықәса афестивальқәа рымҩаԥгара аԥышәа ишаанарԥшыз, дара рымҩаԥгареи, реиҿкаареи иацу акәамаҵамақәа шырацәоугьы, арҵаҩратә еилазаара еицҿакны ирыԥхьаӡоит абаза бызшәеи алитературеи, акультуреи реиқәырхареи рырҿиареи азы уи акрызҵазкуа елементуп ҳәа.
«Убри аршаҳаҭуеит – афестиваль ахь азҿлымҳара есааира иахьызҳауа, аҵаҩцәа рганахьалеиԥш, арҵаҩцәа рганахьалагьы. Аусмҩаԥгатәқәа зегьы Ҟарачы-Черқьестәыла Аҵареи аҭҵаарадырреи рминистрреи, иара убас Абаза муниципалтә раион ахадареи ақәыршаҳаҭны еиқәҳаршәоит. 2019 шықәса инаркны Аԥсны Аҵара аминистррагьы ҳразҵаауа ҳалагеит, дара ҳусқәа реиҿкаараҿы ацхыраара дугьы ҳарҭоит», - ҳәа азгәеиҭеит Паз.
Афестиваль аусмҩаԥгатәқәа зегьы ззынархоу амилаҭ маҷ – абазақәа рбызшәеи, рлитературеи, ркультуреи рыхьчареи рырҿиареи ауп. Иара убас, аҵаҩцәа рхатәы бызшәеи рлитературеи рахь аинтерес рымазарц аҟаҵара.
«Сынтәа имҩаԥгаз амастер-классқәа иаҳдырбеит ҳара ишҳамоу ззанааҭдырра ҳараку, аԥышәа дугьы змоу арҵаҩцәа, иара убас зхатәы бызшәеи алитературеи бзианы издыруа аҵаҩцәагьы. Ҳара хықәкыс иҳамоу – абри аԥышәа ашколқәа зегьы рҟынӡа анагароуп. Адырра иаҳа иахьмаҷу, абызшәеи алитературеи рырҵаразы иҟоу алшарақәагьы ахьеиҵу. Еиҳаракгьы зыӡбахә сымоу ақалақьтә школқәа роуп», - иҳәеит Сергеи Паз.
Афестиваль аԥҵара аҭоурых
Адырҩашықәсазы ИАЕ «Алашара» ахада, амеценат, ауаажәларратә усзуҩы, иахьазы АААК Иреиҳаӡоу ахеилак ахантәаҩы Мусса Егзакь иаԥшьгаралеи, хаҭалатәи инапхгаралеи иаԥҵан аусуратә гәыԥ, уи алахәцәа активла напы адыркит «Алашара» апрограмма ашьақәыргылара, уи хьӡыс иаман – «Абазақәеи аԥсуааи: абызшәақәа рыхьчареи, рырҿиареи, адәынтәи аҭҵаарақәеи, архивтә материалқәеи (2016-2026 шықәсқәа рзтәи аусуратә программа)». Ари апрограмма иахәҭакхеит аусмҩаԥгатәқәеи аҭҵаарақәеи маҷымкәа, иаҳҳәап, «Ҟлыч иаԥхьарақәа», «Ҭобыль иаԥхьарақәа» иара убас «Абаза бызшәеи алитературеи рфестиваль».
Абаза бызшәеи алитературеи рфестиваль аханатә иалоу аусмҩаԥгатәқәа ируакуп: Ҟарачы-Черқьестәыла абжьаратә школқәеи, аколлеџьқәеи рҵаҩцәа рыбжьара абаза бызшәала ахыҭҳәаақәа рыҩразы аицлабра, исахьаркны аԥхьаҩцәа реицлабра, абаза бызшәеи алитературеи рзы аолимпиада. Афестиваль хыркәшахоит «Ҭобыль иаԥхьарақәа» рыла, уаҟа аицлабрақәа зегьы реихшьалақәа ҟарҵоит, урҭ рҟны аиааира згаз аҵаҩцәеи дара азыҟазҵаз арҵаҩцәеи аҳамҭақәа ранашьара мҩаԥысуеит.
Аконгресс аҭыԥантәи ахеилак алахәцәа аҟьамсареизгарҭа ҿыцқәа дыргылеит Гәдоуҭа
Ажәабжьқәа
Гәдоуҭа ақалақь аҟны адәахьтәи аҟьамсареизгарҭа ҿыцқәа ргылоуп уа иаԥҵоу АААК аҭыԥантәи ахеилак алахәцәа рымчала.
Аҟьамсареизгарҭа ҿыцқәа 15 ргылоуп Гәдоуҭа ақалақь еиуеиԥшым ахәҭақәа рҟны Адунеизегьтәи аԥсуа-абаза конгресс аҭыԥантәи аҟәша ахеилак алахәцәа рымчала.
Ахеилак анапхгаҩы Амра Лакәиа еиҭалҳәеит, ари аидеиа шцәырҵхьаз ахеилак анаԥҵаз раԥхьатәи амшқәа инадыркны, «ақалақь аҿы аԥырҟьақәа аахәаны рышьақәыргылара аныӡбаз аамҭазы». Ишәгәалаҳаршәоит, ҳазҭоу ашықәс жьҭаарамзазы АААК алахәцәа Гәдоуҭа ишдыргылаз воркаут ҳәа изышьҭоу аԥырҟьақәа – ақалақь ауааԥсыра адәахьы абаҩрҵәыреи афитнеси рыла рҽазыҟарҵаларц.
«Аԥырҟьақәа рышьақәыргылара ҳаналга, иаразнакала нап аҳаркит анаҩстәи апроект – агәам-сам аизгарҭақәа рыргылара, урҭ ақалақь аҿы уарла-шәарлоуп иахьа ишуԥыло. Аурнақәа рдизаин ацәажәарақәеи ажәалагалақәеи рацәаны иахылҿиааит, уи иаҳәогьы – ауаа ҳаӡбахә (Гәдоуҭа иҟоу АААК аҭыԥантәи аҟәша ахеилак – аред.) уажәшьҭа ираҳаҳьеит, ҳардыруеит ҳәоуп, ҳусурагьы иазҿлымҳауп. Уи гәахәароуп», – лҳәеит Лакәиа.
Аҟьамсареизгарҭақәа рыҟаҵареи рышьақәыргылареи рзы иаҭахыз ахарџь еидыркылон агәаҳәара змаз зегьы.
«Ҳапроектқәа иаҳа ирацәаҩны ауаа рылахәхара даара акраҵанакуеит. Уажәазыҳәангьы иҳадгылаз раԥхьатәи акциаҿы ацхыраара ҟазҵаз роуп. Аԥара аӷьырак аларҵеит ҩыџьа зыхьӡ аӡыргара зҭахым ауааԥсыра. Мчыбжьык ала 37 нызқь мааҭ еидкылан, убри иагьалнаршеит 15 урна раахәара», – лҳәеит Амра Лакәиа.
Аурна ҿыцқәа аҭыԥантәи анаплакаҿы иҟаҵан зхаҭабзиара ҳараку аматериалқәа ирылхны, убри иабзоураны акыршықәса анҵыра роур ахәҭоуп. Дара ргылоуп ақалақь агәҭа иалсны ицо Афырхацәа рымҩаду ала.
«Ус аӡәы игәы иаанагар ҟалоит, жәохә урна рыргылара – ус дуум ҳәа, аха абас умч зықәхо аус хәыҷқәа рылоуп ишалагатәу, ажәа дуқәа ҳәаны нас акгьы ҟаумҵар аасҭа», – ҳәа лыԥхьаӡоит Лакәиа.
Лара лажәақәа рыла, АААК аҭыԥантәи аҟәша алахәцәа раԥшьгара иадгылеит Гәдоуҭа араион ахадарагьы, дара ақалақь аҟны иҵегь аҟьамсареизгарҭақәа дыргылоит, избан акәзар уажәы иҟақәоу зынӡагьы иазхом. Убарҭ аурна ҿыцқәагьы АААК идыргылаз иреиԥшзаауеит.
«Ҳара ҳаигәырӷьеит ақалақь ахадарагьы ари иаԥшьаҳгаз акциа иацырҵоит ҳәа анҳаҳа, ҳара иҳаргылаз аурнақәа рҩызцәа реиԥшқәаҵәҟьа ҿаҵаны идыргылоит даргьы», – лҳәеит Лакәиа.
АААК апроект ҿыц ахәшьара бзиақәеи аҭабуреи аиухьеит ақалақь ауааԥсыра рҟынтә.
Елызбар Смыр диит, изҳаит Гәдоуҭа, анаҩс Аҟәаҟа нхара дшиасызгьы иқалақь гәакьаҿы имҩаԥысуа аԥсҭазаара еснагь активла далахәуп. Амра Лакәиа хаҭала дидыруеит, лареи ахеилак егьырҭ алахәцәеи рзы акыр шаҵанакуа идыруеит ауаа рыбзызыра еиӷьызтәыша иарбан усзаалак. Арԥыс иазгәеиҭоит, ааигәа иаԥҵаз АААК аҭыԥантәи ахеилак уажәнатә ахыԥша бзиа шарҳахьоу.
«Ари аус аҵак ду амоуп, избан акәзар ахәарҭара ду ацуп, абзиара рацәангьы иацааиуеит. Аҷкәынцәа ргәы ӷәӷәазааит, рус иацәхьамҵлааит, џьара еилибамкаарак ианиаргьы. Сара хаҭала еснагь рыцхраара сазыхиоуп – доуҳалагьы, махәҿалагьы, аԥара аганахьалагьы», – иҳәеит Смыр.
Гәдоуҭа инхо Мадина Жьиԥҳагьы ахә ҳаракны илшьеит АААК аҭыԥантәи аҟәша алахәцәа раԥшьгара.
«Дара рлагала иаҵанакуа рацәоуп ҳақалақь азы, ҳтәылазы. Қалақьцыԥхьаӡа абас иҟоу аҿарацәа ргәыԥ еиҿкаахар, доусы ирыгу дырны арҽеира иашьҭоу, уи азы иахәҭоу аԥареи амчқәеи рыԥшаара иазхиоу, хара имгакәа ҳақалақьқәа зегьы аиҭакра бзиақәа рнубаало иҟалоит», – лҳәеит лара.
Абри апроект анагӡареи, аҭыԥантәи ахеилакқәа рыла АААК аусушьеи иааидкыланы ахҳәаа рзыҟаҵауа, Адунеизегьтәи аԥсуа-абаза конгресс ауснагӡаратә маӡаныҟәгаҩ Инар Гыцба иазгәеиҭеит, аҭыԥантәи ахеилакқәа – АААК аиҿкааратә баҩуп ҳәа, урҭ ирылахәхогьы «асоциалтә активра аазырԥшуа, зыкәша-мыкәша аԥсҭазаара аиӷьтәра иашьҭоу аҭыԥантәи ауааԥсыра шракәу».
«Гәдоуҭатәи аҟәша ахеилак русура даара иҿырԥшыгоуп. Ҳара имаҷҩымкәа иҳамоуп згәы былуа аҷкәынцәеи аҭыԥҳацәеи, зқыҭа, ма зықалақь, иааидкыланы зтәыла акала иахәарц зҭаху. Ҳара, убас иҟоу аҿарацәа рыпшаара, нас реидкылара – хықәкыс иҳамақәоу ируакуп. Гәдоуҭатәи аҿарацәа иахьа русушьа, жәаҳәарада, амҩа иаша иазхьаԥшуа рзы зеиӷьыҟам ҿырԥшуп», – иҳәеит Гыцба.
АААК Иреиҳаӡоу ахеилак алахәцәа Аконгресс аусура аихшьалақәа ҟарҵеит Сҭамԥыл имҩаԥысыз аиԥылараҿы
АААК Иреиҳаӡоу ахеилак алахәцәа Сҭамԥыл еиқәшәан Аконгресс шықәсыктәи аусура аихшьалақәа ҟарҵеит, иара убас 2019-тәи ашықәс нҵәаанӡа реиҳа хра злоу аусмҩаԥгатәқәа алыркааит.
Адунеизегьтәи аԥсуа-абаза конгресс Иреиҳаӡоу ахеилак алахәцәа Сҭамԥыл имҩаԥыргаз русуратә еиԥылараҿы шықәсык иалагӡаны Аконгресс имҩаԥнагаз аусура ихадароу алҵшәақәа ирылацәажәеит, хаҭалагьы: уажәазы ихыркәшоу мҽхакыҭбаалатәи акциа «Агәы аԥхарра», Аԥсны аҳәынҭқарратә бираҟ Ҭырқәтәыла азгәаҭаразы гәҭакқәас иҟоу, иара убас аԥсуа-абаза диаспора ахаҭарнакцәа Абаза жәлар есышықәсатәи рыхәмаррақәа рылахәра.
Аԥсныи Ҟарачы-Черқьесиатәи Ареспубликеи рҟны заагарҭа маҷу аҭаацәарақәа амаҭәа ԥхақәа рыла реиқәыршәара хықәкыс измаз, Ҭырқәтәыла иҟоу апсуа-абаза диаспора алархәны имҩаԥысуаз агәыҳалалратә акциа «Агәы аԥхарра» аихшьалақәа азыҟаҵо АААК Иреиҳаӡоу ахеилак алахәыла Ведаҭ Маҟар иаликааит ари акциа иаанашьҭыз алҵшәақәа. Иара мҩаԥысуан 2018 шықәса цәыббрамза инаркны 2019 шықәса хәажәкыра мзанӡа, иааидкыланы акциа аетапқәа зегьы ирылагӡаны ацхыраара зҭаху аҭаацәарақәа рҿы хәыҷи-дуи ирызшан 6-нызқь цыра рҟынӡа аӡынтәи амаҭәа ԥхақәа: акурткақәа, аразина кьаҿқәа, ахызақәа, аимаақәа уҳәа убас егьырҭ аԥхамаҭәа хкқәа.
«АААК Иреиҳаӡоу ахеилак ахантәаҩы Мусса Егзакьи, АААК Иреиҳаӡоу ахеилак алахәыла Беслан Агрбеи, Ҭырқәтәыла иҟоу аԥсуа диаспора рахьтә хазы игоу амеценатцәеи иҟарҵаз ацхыраара абзоурала иалыршахеит абас еиԥш зымҽхак ҭбаау агәыҳалалратә акциа амҩаԥгара. Аконгресс акоманда русура еиқәшәа абзоурала ари акциа қәҿиарала ихыркәшахеит. Агәра ганы сыҟоуп ԥхьаҟагьы абас еиԥш аус бзиақәа анарха роуп ҳәа», – иҳәеит Маҟар.
Аиԥылара ахәҭак азкын Аԥсны аҳәынҭкарратә бираҟ амш Ҭырқәтәыла азгәаҭара. Ҳазҭоу ашықәс азы ари аныҳәа еиҿыркаауеит Аконгресси, Аԥсуафеди, ахеидкыла «Алашареи» еилахәны. АААК Иреиҳаӡоу ахеилак алахәылацәа агәыӷра аадырԥшит, абас еиԥш аусеицура иалнаршап ҳәа аныҳәа аҩаӡара ҳаракны амҩаԥгара.
«Сгәы иаанагоит ари амш уаанӡақәа раасҭа ныҳәа дук еиԥш еиҿкааны иаҳзымҩаԥгап ҳәа. Агәра ганы ҳаҟоуп, аинтерес зҵоу апрограмма шыҟало», – ҳәа азгәеиҭеит Маҟар.
Иара еиҭеиҳәеит убасгьы Аԥсны аҳәынҭкарратә бираҟ амш Ҭырқәтәыла азгәаҭара иадҳәалоу азҵаарақәа инапы ишанызаауа АААК Иреиҳаӡоу ахеилак алахәыла Ерџьан Башьныхә.
Аусуратә еиԥылара иацҵауа Аконгресс Иреиҳаӡоу ахеилак алахәцәа ишьҭырхит Ҭырқәтәыла инхо аԥсуа-абаза диаспора ахаҭарнакцәа Ҟарачы-Черқьесиа имҩаԥысуа есышықәсатәи Абаза жәлар рыхәмаррақәа ралахәра азҵаара. АААК Иреиҳаӡоу ахеилак алахәыла Аҳмаҭ Ҳапат иазгәеиҭеит Ҭырқәтәылатәи адиаспора арҭ Ахәмаррақәа ишрылахәхо, уажәазы уи иадҳәалоу аҽазыҟаҵаратә зҵаарақәа рыӡбара ишаҿу. Ҳапат иациҵеит ахәмаррақәа рылахәра аҵак ду шамоу, избанзар уаҟа «еиуеиԥшым атәылақәа рҟынтә аԥсуааи абазақәеи реибадырразы зеиӷьыҟам аҭагылазаашьақәа аԥҵахоит».
Ахраҿа хада аиааиразы: Абаза жәларқәа Ахәбатәи рмилаҭтә хәмаррақәа мҩаԥыргеит
«Арҭ аспорттә хәмаррақәа – шәышықәсеи бжаки инареиҳаны еиҟәгоу ҳауаажәлар реидкылараҿы даара ихәарҭоуп. Аҿарацәа еибадыруеит, аиҩызара, агәыбылра рыбжьалоит. Акрызҵазкуа хыдҵас ҳҿаԥхьа иқәгылоуп ахәмаррақәа ирылахәхо ауаа рхыԥхьаӡара аизырҳара, урҭ еицымҩаԥырго аамҭа иахьынӡауа ацҵаразы аҭагылазаашьақәа раԥҵара», – иҳәеит Аҳмаҭ Ҳапат.
Аиԥылараҿы иалацәажәан иара убас Аконгресс ахь алахәцәа ҿыцқәа радыԥхьалара азҵаара.
«Ҳара иҳаӡбеит апрезентациа азҳархиарц, Ҭырқәтәыла иҟоу аԥсуа-абаза диаспора ахаҭарнакцәа Аконгресс аидеиақәеи ахықәкқәеи иаҳа иааигәаны идеилҳаркаарц. Аԥхьа апрезентациа мҩаԥаҳгоит аԥсуа культуратә центрқәа ахьыҟоу араионқәа рҿы. Уаҟа иаартхоит АААК аҭыԥантәи аҟәшақәа», – ҳәа еиҭеиҳәеит Ҳапат.
Иара иациҵеит убасгьы, Аконгресс ахь алахәцәа ҿыцқәа радыԥхьаларазы ишыцхыраагӡа дуу АААК аинформациатә портал (www.abaza.org).
АААК Иреиҳаӡоу ахеилак алахәцәеи Аконгресс алахәцәеи реиԥыларақәа аамҭа-аамҭала имҩаԥысуеит. Убас, иҳаҩсыз ашықәс цәыббра 29 рзы Аҟәа имҩаԥысит Аконгресс бжьратәи аусура аихшьалақәа рыҟаҵара иазкыз астол гьежь
Адиаспора АААК Ҭырқәтәыла
Ахәбатәи аԥсуа-абаза хәмаррақәа хацыркхеит Ҟарачы-Черқьессктәи Ареспубликаҿ
Аԥсны ахьыԥшымра азхаҵара амш: 11 шықәса раԥхьа иҟаз шыҟаз
11 шықәса раԥхьа нанҳәамза 26 рзы Ахақәиҭра ашҭаҿы сааҭқәак рыла еизеит жәанызқьҩыла Аԥсны ауааԥсыра, урҭ зегьы арахь иааит Урыстәыла ахада Аԥсны ахьыԥшымра азхаҵара шаиҭаз анраҳа
Ахақәиҭра ашҭа иахашәыршәыруан зхы иақәиҭу Аԥсныи, Урыстәылеи, Аахыҵ Уаԥстәылеи рбираҟқәа
Ауаа гәыԥ-гәыԥла рҽеидкыланы икәашон. Афото аҟны: Аԥсны зҽаԥсазтәыз артист Гиви Цколиа. «Ари амш наунагӡа сгәалашәараҿы иаанхоит. Ҳара (аԥсуа жәлар) абри ҳазыԥшыижьҭеи иҵӡози...», – ҳәа игәалаиршәоит Цколиа нанҳәа 26, 2008 шықәса
Амашьынарныҟәцаҩцәа аԥсуашәақәа аҿаркуан, аԥсуа бираҟқәа кны амҩадуқәа ирнын
© «Абхазпресс-АРТФ»/Владимир Попов
Аԥсуаа лымкаала игәырӷьахәу амшқәа ажәҩан алахысрала иазгәарҭоит, иаҳҳәап, аԥа иира, ачара амш уҳәа реиԥш иҟоу. Азхаҵара амш азыҳәангьы зехьынџьарантә ахысыбжьқәа гон, Аԥсны аҭоурых аҿы адаҟьа ҿыц аартра иақәҿыҭуа
Атрибунаҿы – Аԥсны аҩбатәи ахада Серге Багаԥшьи атәыла аиҳабыреи. Ицәажәоз рықәгыларақәа рҿы Урыстәылатәи Афедерациа ахьӡала аҭабура ҟарҵон, акрызхызгахьоу Аԥсны шьҭарнахыс аԥеиԥш лаша шазыԥшу атәы рҳәон
Уи аҽны ауаа ргәырӷьара ҳәаак амамызт. Афото аҟны: аиурист Олег Папасқьыр. «Сара исҟазшьам абжьааԥны абас еиԥш (афото аҟнеиԥш – аред.) сцәаныррақәа раарԥшра, аха уи аҽны аҽынкылара аӡәгьы илшомызт», – иҳәоит Папасқьыр
Аԥсны ауааԥсыра аԥсуа бираҟ дуӡӡа хыршьит аибашьраан иблыз аиҳабыра рыҩны узлаҿаԥшуа аҭӡаҿы
Ауаа рхы-рҿқәа ирнубаалон агәырӷьареи агәадуреи - рыжәлари рыԥсадгьыли рзы, рҭоурыхи ԥхьаҟатәи рԥеиԥши рзы
Уи аҽны ауаа рхәыҷқәа рыманы ашҭахь иааиуан
2008 шықәсазы, Аԥсны ахьыԥшымра жәларбжьаратәи азхаҵара анаиу амш азы ауаа ашәҭшьыҵәрақәа шьҭарҵеит Аҟәа, Ахьӡ-аԥша абаҳчаҿы игылоу Аԥсны афырхацәа рбаҟа аҿаԥхьа. Уи аахыс есышықәса нанҳәа 26 рзы Азхаҵара амш азгәаҭара иалагоит ашьыжь Ахьӡ-аԥша абаҳчаҿы, Аԥсны Аџьынџьтәылатә еибашьраҿы иҭахаз аҵеицәа рбаҟа амҵан ашәҭқәа рышьҭаҵарала
Ақырҭуа мпыҵахалаҩцәа ркыдцаларақәа зегьы ирхааныз аиҳабацәа аӡәырҩы рзы ари амш иҷыдоу аҵак ду аман
Ахақәиҭра ашҭа, нанҳәа 26, 2008 шықәса. Жәанызқьҩыла ауаа абираҟқәа кны Аԥсны ахьыԥшымра Жәларбжьаратәи азхаҵара амш азгәарҭоит
Нанҳәамза 26 рзы Аԥсны иазгәарҭоит ҳтәыла ахьыԥшымра жәларбжьаратәи азхаҵара амш. АААК аинфопортал ишәгәаланаршәоит 11 шықәса раԥхьа ари ахҭыс иацыз агәырӷьара ду, жәлары зегь анасыԥ рыманы ишыҟаз.
11 шықәса раԥхьа, нанҳәа 26, 2008 шықәсазы Урыстәыа ахада (усҟан иҟаз Дмитри Медведев иакәын – аред.) инапы рыҵаиҩит Аԥсныи Аахыҵ Уаԥстәылеи жәларбжьаратәи разхаҵаразы Аусԥҟақәа. Медведев иҟаиҵаз ааԥхьараҿы иазгәеиҭеит: "Ауаԥс жәлари аԥсуа жәлари рхы иақәиҭны рҿы иадырҳәаз агәаҳәара ҳасаб азуны, Еидҵоу Амилаҭқәа Реилазаара Аԥҟаԥҵәа аԥҟарақәеи, аҳәынҭқаррақәа рыбжьара аиҩызаратә еизыҟазаашьақәа ҳәаақәызҵо жәларбжьаратәи азин апринципқәа ирызку 1970 шықәсазтәи адекларациеи, Европа ашәарҭадареи аусеицуреи ирызку аилацәажәара 1975 шықәсазтәи Хельсинктәи ахыркәшаратә акти, егьырҭ ишьаҭанкылатәу жәларбжьаратәи адокументқәеи инарықәыршәаны – сара снапы рыҵазҩит Урыстәылатәи Афедерациа Аахыҵ Уаԥстәылеи Аԥсныи рхьыԥшымрақәа шазханаҵо азы Аусԥҟақәа".
Медведев иааԥхьара Урыстәылатәи афедералтә каналқәа рыла ианырышьҭ аамышьҭахь, Аԥсны ауааԥсыра Аҟәа, Ахақәиҭра ашҭаҿы иеизо иалагеит, абраҟа игылоу Аԥсны Аџьынџьтәылатә еибашьраан иблыз уаанӡатәи аиҳабра рыҩны аҿаԥхьа. Сааҭқәак рыла ашҭа уаала иҭәит, жәанызқьҩыла ҳауаажәлар ааит арахь Аԥсны ақалақьқәеи араионқәеи зегьы рҟынтә. Ажәлар ргәырӷьара ҳәаак амамызт, икәашон, ишәаҳәон, игәыдеибакылон, акыраамҭа жәлары зегь ззыԥшыз ҳтәыла ахьыԥшымра жәларбжьаратәи азхаҵара амш еидырныҳәалон. Еизаз рҿаԥхьа дықәгылеит усҟан Аԥсны ахадас иҟаз Сергеи Багаԥшь, иара убас атәыла аиҳабыра, ақырҭуа мпыҵахалаҩцәа рҟынтә Аԥсны ахы иақәиҭызтәуаз. Ашҭаҿы ныҳәаран.
ҞЧР Акультура
Абаза театр адиректор: сыжәлари ҳҭоурыхи раҵкыс ихадоу тема ыҟаӡам
2002 шықәса, хәыжәкыра 1 азы иаатит Абаза ҳәынҭқарратә драматә театр. Атеатр аусура ианалага амш иақәыршәаны АААК аинформациатә портал иазнархиеит атеатр қәыԥш ашьақәгылареи, ихадоу аспектакльқәеи, ира убас атеатр иамоу агәҭакқәеи ирызку аочерк.
Ҳазнысыз ашәышықәса 90-тәи ашықәсқәа рзы ҞЧА инхо ашәуа рҿиаратә интеллигенциа ахаҭарнакцәеи абаза милаҭ азинқәа зыхьчо ауаажәларратә еиҿкаарақәеи изныкымкәа афедералтәи арегионалтәи аҳәынҭқарратә усбарҭақәа рҿаԥхьа иқәдыргылахьан аҳәынҭқарратә театр аԥҵара азҵаара.
«Ажәлар рзы ари аԥшьгамҭа аҵак ду шамаз еиликаауан»
Иаԥҵаз атеатр қәыԥш аҿаԥхьа иаразнак ицәырҵит еиуеиԥшым азҵаарақәа, раԥхьаӡа иргыланы — атеатр аусзуҩцәа рыԥшаареи, атеатр ахыбра аиҿкаареи, маҭәахәыла аиқәыршәареи.
Атеатр анапхгаҩыс еицҿакны далхын Ԥсыж ақыҭа иалҵыз Умар Ераџьыб-иԥа Кьышьмахәа — Лунчарски ихьӡ зху Урыстәылатәи атеатртә ҟазара аинститут иалгаз, «атеатр аусура аиҿкааҩ, аекономист» изанааҭ ала. Еиуеиԥшым ашықәсқәа рзы Кьышьмахәа аус иуан аобласттә филармониа аҟны, Аразинаазауад иатәыз Акультуратә хан директорс даман, иара убасгьы аобласттә драматә театр аиҳабы ихаҭыԥуаҩс дыҟан.
«Атеатр анаадыртуаз аамаҭазы, схатә ус снапы алакын, абиуџьеттә усбарҭаҟны аусура алагара сагьазхәыцуамызт, — игәалаиршәоит Кьышьмахәа. — Аха ари аԥшьгамҭа ажәлар рзы аҵак ду шамаз еилкааны, ари аус азы амчи агәаҳәареи шсымоу дырны ауп сыҽшазыскыз атеатр напхгара азура».
Ажәлар атеатр роурц азы Умар Кьышьмахәа дыззааиз аус иаамҭа зегьы азикит. Атеатр анаадыртуаз аамҭазы Ареспубликаҿы иҟамызт апрофессионалтә актиорцәа, убри иахҟьаны Умар Ераџьыб-иԥа ақыҭақәа дырҭаауеит, абаҩхатәра злоу, абаза литературатә бызшәа бзиаӡаны издыруа аҿарацәа рыԥшааразы.
«Атеатр — раԥхьаӡа иргыланы актиорцәа роуп, — иҳәоит Умар Кьышьмахәа. — Атеатр ахь аусура иаасыԥхьеит ипрофессионалтәымыз абаза жәлар ртеатр аҟны иқәгылоз актиорцәа, урҭ акыршықәса Инџьықь-Ҷкәынтәи акультуратә хан аҟны аус рухьан, аԥышәа рыман».
Атеатр анапхгаҩы Умар Ераџьыб-иԥа Кьышьмыхәа
© Лиудмила Аисанова
Ауада маҷ, агәыбылра ду
Абаза жәлар ртеатр актиорцәа — Иналь Хәыби, Муҳарби Агачиов, Рита Агачиова, Зурида Коичева, Амир Быџь рыла иагьышьақәгылеит атеатр ҿыц ихадоу атруппа.
«Сара ибзиаӡаны еилыскаауан, апрофессионалтә ҵара змоу актиорцәа рааӡара ихадоу шьаҿаны ишыҟаз атеатр аԥеиԥш бзиа аиурц азы. Уи инадҳәаланы иагьаҳаӡбеит абаза қыҭақәа рыҟнытә 15-ҩык аҿарацәа аҵарахьы рышьҭра».
Аҟазара аҵкыс еиҳау: абаза акьанџьатә театр жәлар рфольклор аԥсы аханаҵоит
Аҵаратә лимитқәа шмаҷызгьы, Атеатр адиректори, ҞЧА иналукааша ауаажәларратә усзуҩцәеи, Ҟабарда-Балкариатәи Ареспублика анапхгареи рымчала рыжәохәҩык ахәыҷқәа Нхыҵ-Кавказтәи аҟазаратә институт рҭаҵара алыршахеит. Иара убасгьы, аҵариурҭахь днашьҭын абаза бызшәеи алитературеи рырҵаҩы, апоет Лариса Шебзыхәа, абаза студентцәа аус рыдуларазы. Дара ирзыԥшын аинтерес ду зцыз астуденттә шықәсқәа.
Атеатр аус атәы ҳҳәозар, раԥхьатәи аамҭақәа рзы актиорцәа аус руан ихәыҷыз ауадақәа рҿы, урҭ ишырҭахыз еиԥш иҭбаамызт, аха ауадақәа шмаҷызгьы, аусурахь ирымаз агәыбылра еснагь идуун. Асцена акәзар, егьырҭ аҳәынҭқарратә театрқәа рытруппақәеи дареи еицеиҩыршон.
Апремиератә спектакль уаҩы агәыҩбара изцәырнагомызт
Иахьазы Умар Кьышьмахәа атеатр знысыз амҩа далацәажәо иазгәеиҭоит, уи ақәҿиарақәа игәы рылаҟаны дшыҟоу. Аха усҟантәи аамҭақәа рахь ҳхынҳәуазар, атеатр аҿаԥхьа ишьҭан имариамыз аус – раԥхьатәи аспектакль алхра, уи аҽазыҟаҵара.
«Сара агәыҩбара сымаӡамызт раԥхьатәи аспектакль аганахьала, — игәалаиршәоит Умар. — Ажәлар рмилаҭтә хдырра аизырҳареи, рхылҵшьҭра аҭҵаареи ианрышьҭала аамҭазы, зегьы ирзааигәаны, ажәлар ирылаҵәаны иҟаз ҞЧА Жәлар рышәҟәыҩҩы Бемурза Ҭҳаиҵыкә ироман «Анышәнап» ала иҩыз апиеса шықәсыргыло аханатәгьы издыруан. Уи хьӡыс иаҳҭеит «Амҳаџьырцәа рышьҭала» ҳәа. (1966 шықәсазы иҭыҵыз Бемураз Ҭҳаиҵыкә ироман Османтәи аимпериахь ашьхарыуаа мчылатәи рахгара иазкуп. Ароман ҞЧА адагьы, ареспублика анҭыҵтәи аԥхьаҩцәа ибзианы ирыдыркылеит, избан акәзар уаҟа ишьҭыху азҵаарақәа адунеи зегьы иқәынхо ашьхарыуаа ирзааигәоуп – аред.).
Аспектакль ақәыргылараҿы Кьышьмахәа хәы змам ацхыраара ирҭеит иара иколлегацәа: атеатр алитературатә ҟәша аиҳабы, еицырдыруа апоет Микаель Ҷкатуи, апиеса арежиссиор-ақәыргалаҩы Абрек-Заур Гәажәи. Насгьы, зегь реиҳа ихадаз, аспектакль ақәыргылара ихы алаирхәит ароман автор Бемурза Ҭҳаиҵыкә ихаҭа.
«Ҳара ҳзы еихьӡара дуун Бемураз Ҭҳаиҵыкә аспектакль ақәыргылара хаҭала ихы ахьалаирхәыз, — иҳәоит Умар Кьышьмахәа. — Ароман автор ибзиаӡаны еиликаауан иҩымҭа ду аԥсҭазаара ҿыц шаиуа, хыԥхьаӡара рацәала ауааԥсыра рҟынӡа ишнеиуа, уи, ҳәарада, иара дазгәдуун».
XIX-тәи ашәышықәса анҵәамҭазы ашәуа ҭыԥҳа зықьҩыла лџьынџьуаа дрыланы атәым дгьыл ахь лахгара иазкыз аспектакль апремиера атеатрҭҵааҩцәеи, абаза жәлари зегь рзы иҭоурыхтә хҭысны иҟалеит. Ҳәарада, абаза жәлар ркультура аҿиараҿы ари акрызҵазкуа стимулны иҟалеит.
Апиеса аҟны ихадоу арольқәа нарыгӡон — Амир Быџь, Аминаҭ Кәыџԥҳа, Диана Каблахәа, иара убас егьырҭ абаҩхатәра цқьа злоу актиорцәа. Ҳәарада, урҭ асценаҟны иаадырԥшуаз ахаҿсахьақәа қәҿиарала инарыгӡеит, ҽнакалагьы ареспубликаҟны еицырдыруа актиорцәаны иҟалеит.
«Иаҳзоужьыз аамҭа кьаҿ ҳаҽҭагӡаны абасҟак иуадаҩу, ихьанҭоу атемала аспектакль ақәыргылара ҳалшоит ҳәа агәра згоз рацәаҩымызт. Аха апримиера џьашьатәхеит — 730 ҭыԥ змаз Ареспубликатә драмтеатр ахыбра аҵаҟа еизеит 1500-ҩык инареиҳаны ауааԥсыра», — игәалаиршәоит Умар Кьышьмахәа.
Аиааира дуқәеи, ажәлар бзиа еицырбо аспектакльқәеи
17 шықәса ирылагӡаны атеатр иқәныргылеит 30 инареиҳаны жанрла еиуеиԥшым аспектакльқәа. Урҭ реиҳарак Нхыҵ-Кавказтәи атеатралтә ҟазара ахьтәы фонд иахуԥхьаӡаларатә иҟоуп. Лымкаала ахәаԥшцәа бзиа ирбо аспектакльқәа рхыԥхьаӡараҿы иҟоуп Лариса Шебзыхәа лыпиесала иқәыргылоу аспектакль «Гошегаг».
«Гошегаг» — абазатә фольклортә ҳәамҭоуп. Гошегаг — аӡӷаб лыхьӡ ауп, иагьеиҭагахоит «аҳкәажә дзырҵәыуаз» ҳәа. Афырԥҳәызба ауаа дырдыруа дҟалеит илҳәоз луазашәа иабзоураны. Апиеса шьаҭас иамоуп еицырдыруа абаза шәҟәыҩҩцәа Ҟали Џьыгәаҭани Ҟасеи Баҭалови рыҭҵаарақәа. Ашәҟәыҩҩцәа рыҩџьагьы агәра ганы иҟоуп, Гошегаг — ашәуаа раҳ Шиха Бибердов иԥҳа Аминаҭ Бибердова лыпрототипуп ҳәа.
Аспектакль «Гошегаг» ахәаԥшцәа даараӡа ибзианы ирыдыркылеит. Ҳәарада, ас еиԥш ақәҿиара рыбзоуроуп — арежиссиор Зураб Копсергенов, актриса Луиза Шереметова лыхәмарра, ашәҵатәқәеи адекорациақәеи еиқәзыршәаз Назира Мыкәаа, иара убасгьы аспектакль амузыка азызыҩыз ҞЧА Жәлар рартист, Аԥсны зҽаԥсазтәыз артист Владимир Чкату.
Лариса Шебзыхәа лыпиесала иқәыргылоу аспектакль «Гошегаг»
2016 шықәса анҵәамҭазы атеатр аҟны иқәыргылан Лариса Шебызхәа лҩымҭа «Анаӡар ицаҟьа ҟаԥшь» ала аспектакль. Анаӡар – Прометеи ихаҿсахьа иазааигәоу, ижәлар рзы абзиа иашьҭаз фырхаҵоуп. Аха аҵыхәтәаны ажәытә бырзентәи ипрототип диеиԥшны акәымкәа, иԥсы ҭаны даанхоит, деиҭеиуеит уарба шкәакәаны — ахаҵареи ахақәиҭреи дырсимволны.
Ари апиесагьы «Гошегаг» еиԥш шьаҭас афольклортә ҳәамҭа шамоугьы, ахәаԥшцәа ирыдгалан иҿыцу аформат ала. Ельдар Агачев — иқәыԥшу актиор, арежиссиор, Краснодартәи акультуратә институт аушьҭымҭа, иӡбеит аспектакль аҟны амузыкеи ахореографиеи ихадоу ароль рзалхра, урҭ рыла апиеса афырхацәа рцәаныррақәа раарԥшра. Аинтерес зҵоу акостиумқәеи иҷыдоу аеффектқәеи рхархәарала Агачев илшеит аспектакль «Анаӡар ицаҟьа ҟаԥшь» Абаза театр иреиӷьқәоу ақәыргыламҭақәа ируакны аҟаҵара.
Аспектакль «Анаӡар ицаҟьа ҟаԥшь», арежиссиор Ельдара Агачев
Атеатр аиааира дуқәа ирхыԥхьаӡалоуп аспектакль «Ашуиаа ртәыла», ҞЧА Ахада игрант (аиааиратә фонд 500 000 мааҭ) згаз. Апиеса иҩит атеатр адиректор Умар Кьышьмахәа 2016 шықәсазы.
Аспектакль ықәиргылеит Ҟ. Кулиев ихьӡ зху Балкариатәи аҳәынҭқарратә театр арежиссиор, ҞБА зҽаԥсазтәыз аҟазара аусзуҩ Магомед Атмурзаев. Апиесаҿы имҩаԥысуа ахҭысқәа аҭыԥ рыман ҳера ҟалаанаӡа акыр азқьышықәсақәа раԥхьа. Ихадоу ароль Аҳ Пту итәы наигӡеит Зураб Копсергенов, аҳкәажә Гәында лроль налыгӡеит атеатр актриса қәыԥш Диана Каблыхәа. Аекспертцәа излазгәарҭаз ала, аспектакль аҟны иарбоу аамҭа агәылаԥшра алыршахеит актиорцәа рбызшәа иалаз ажәытәӡатәи алексика абзоурала.
Зус бзиа избо адиректор, пату еиқәызҵо аколлектив
Иахьазы атеатр аусқәа дрылацәажәо Умар Кьышьмахәа дазыхынҳәуеит аспектакль «Ашуиаа ртәыла», иагьазгәеиҭеит, аплан аҿы иарбоу аспектакльқәа рынахысгьы, актиорцәа ари аспектакльгьы рҽазыҟаҵара иашаҿу атәы.
«Мшаԥымзазы аспектакль «Ашуиаа ртәыла» ҳаманы итрадициахаз атеатртә фестиваль «Кавказтәи амелтә кәырша» зыхьӡу ҳхы алаҳархәуеит. Уи мҩаԥысуеит Адыгатәыла», — еиҭеиҳәоит атеатр адиректор.
Ари апиеса Кьышьмахәа ҷыдала дазыҟоуп, ирҿиаратә усураҟны ихаданы иԥхьаӡоит. Гәҭакысгьы имоуп Аԥснытәи аҳәынҭқарратә драматә театри Абаза театри еицықәдыргыларц, убасгьы ҳџьынџьуаа ахьынхо атәылақәа рҿы дырбаразы.
ҞЧА зҽаԥсазтәыз акультура аусзуҩы Умар Кьышьмахәа — ганрацәала адырра змоу уаҩуп, есқьынгьы апроект ҿыцқәа инапы рылакуп. Игәы иҭоуп хара имгакәа аҟыбаҩ бзиа злоу аҿарацәа ԥшааны аҵарахьы рышьҭра. Абаза театр адиректор ихаҭагьы асценахь дцәырҵуеит, апиеса ҿыцқәа рыҩра даҿуп. Иара убасгьы, Кьышьмахәа ибаҩхатәра атеатр аҟны мацара акәӡам ахы ахьаанарԥшуа — убасгьы иҩуеит ашәақәа.
«Атеатр аус ауеижьҭеи ирацәаӡоуп қәҿиарала имҩаԥаҳгаз еиуеиԥшым апроектқәеи, аусмҩаԥгатәқәеи, аха ихадараны са сзы еснагь иаанхоит сыжәлар рҭоурых, уи иазку атема», — иҳәоит Умар. — Иуникалтәу, ижәытәӡатәиу ҳбызшәеи ҳкультуреи сахәҭакны сахьыҟоу сара сзы насыԥ дууп, уи иагьсынаҭоит аҩымҭа ҿыцқәа раԥҵаразы агәацԥыҳәара».
Аспектакль «Ан лгәы» ақәыргылара
Шықәсык аԥхьа атеатр атруппа иалнаршеит иуникалтәу апроект — акьанџьатә театр аԥҵара, уи ҳәарада, абаза хәыҷқәа зегьы гәахәара дула ирыдыркылеит.
Иахьазы Ареспубликатә драматә театр ахыбра уашәшәыруп ҳәа иԥхьаӡоуп азы, Абаза театри егьырҭ амилаҭтә театрқәеи ирызцәырҵит аамҭалатәи ауадаҩрақәа, аха ҳгәыӷуеит хара имгакәа аҭагылазаашьа аҽариашап ҳәа. Ус шакәугьы аусура аанкылаӡам, атеатр аколлектив аидеиа ҿыцқәа ирышьҭоуп.
Умар Кьышьмахәа агәра ганы дыҟоуп атеатр иаку организмк шакәу. Актиорцәа рзы ихадароу рхатә еихьӡарақәа рымацара ракәӡам, агәацԥыҳәара рымоуп акыраамҭа ахәаԥшҩы изы аинтерес ӡҵоу, иҵаулоу актиорцәаны инхарц азы, иара убасгьы рҿаԥхьа хықәкыс иқәгылоуп иуникалтәу амилаҭтә культура ауаа рызнагара. Уи зегьы еицырзеиԥшу хықәкуп, ус анақәха уи нагӡахароуп амч аилаԥсарала.
Абаза бызшәа Черқьесск
Черқьесск иаатит абаза литературеи аҟазареи амшқәа "Иҳазгәакьоу ахәышҭаарамцақәа рахь"
Адиаспора
Ҟарачы-Черқьессктәи Ареспублика иқәынхо ажәларқәа рлитературеи рҟазареи ирызку адекада аҳәаақәа ирҭагӡаны Черқьесск имҩаԥысит абаза литературеи аҟазареи амшқәа "Иҳазгәакьоу ахәышҭаарамцақәа рахь" аартра. Адекада ахаҭа азкуп автономтә област аԥҵоуижьҭеи шәышықәса аҵра.
Жәабран 6 рзы Черқьесск ақалақь, Баирамыҟәа лыхьӡ зху Аҳәынҭқарратә милаҭтә библиотекаҿы иаатит абаза литературеи аҟазареи амшқәа "Иҳазгәакьоу ахәышҭаарамцақәа рахь", Ҟарачы-Черқьессктәи автономтә област аԥҵара шәышықәса ахыҵра иазкны имҩаԥысуа ареспублика ажәларқәа рлитературеи рҟазареи адекада аҳәаақәа ирҭагӡаны.
Агәырӷьаратә усмҩаԥгатә аартуа Урыстәыла ажурналистцәеи ашәҟәыҩҩцәеи реидгыла алахәыла, абиблиотека адиректор Салых Хапчаев еизаз ирзеиҭеиҳәеит ареспубликаҿы иқәынхо ажәларқәа зегьы рбызшәақәеи, ркультуреи, рҟазареи реиқәырхара иазынарханы ашықәсан иазԥхьагәаҭоу аусмҩаԥгатәқәа ртәы.
«Ари ашықәсан ирацәоуп иазгәаҳто аҭоурыхтә хҭысқәа, уахь иаҵанакуеит: Ҟарачы-Черқьессктәи автономтә област аԥҵоуижьҭеи шәышықәса аҵра, Ҟабарда-Балкариеи Ҟарачы-Черқьессиеи ареспубликақәа реиҩызара ашықәс, Атеатр ашықәс», - ҳәа азгәеиҭеит иара.
Аусмҩаԥгатә ихы алаирхәит ҞЧА акультура аминистр Рамазан Бороҟәа, Амилаҭқәа русқәеи, амассатә коммуникациақәеи, акьыԥхьи рзы ҞЧА аминистр Мураҭ Ҳаԥышҭа, акультуреи аҵарадырреи русзуҩцәа, ареспублика амилаҭтә уаажәларратә еиҿкаарақәа рхаҭарнакцәа.
Асасцәа ируаӡәкыз Ҟарачы-Черқьесск иқәынхо ауаԥсаа руаажәларратә рхеилак «Фарн» анапхгаҩы Олег Хетагуров иазгәеиҭеит ари аҩыза аусмҩаԥгатәқәа аҵак ду шрымоу, «абызшәеи акультуреи реиқәырхара азы мацара адагьы, ажәларқәеи амилаҭқәеи реизыҟазаашьақәа реиӷьтәра аус аҿгьы».
«Ҳара ҳазегьы ҳаизааигәаны ҳанхоит, пату еиқәаҳҵароуп, абри аҩыза аиԥыларақәа ирыбзоураны иҳалшоит ҳажәларқәа ԥхьаҟа рыҿиара иацхраауа хыԥхьаӡара рацәала азҵаарақәа рыӡбара», - иара иазгәеиҭеит инаҵшьны.
Абаза литературеи аҟазареи адекада аҳәаақәа иртагӡаны иара убасгьы иаартын ашәҟәтәы ацәыргақәҵа «Лахьынҵак ала наунагӡа ҳаидҳәалоуп» ҳәа зыхьӡыз. Уаҟа ицәырган иналукааша абаза шәҟәыҩҩцәеи апоетцәеи рырҿиара, иара убасгьы апериодикатә кьыԥхьымҭақәеи абиблиотека афонд ҳазҭоу ашықәс азы иалалаз ашәҟә ҿыцқәеи.
Аусмҩаԥгатә акрызҵазкуаз хәҭаны иҟалеит еицырдыруа абаза поет Қьрым Мыхц диижьҭеи 70-шықәса аҵра иазкыз алитературатә хәылԥазы «Апоет, заамҭа иаԥыҩлаз». Уи арыцхә иазкны иаартын аекспозициа, уи аҟны Мыхц иԥсҭазаареи ирҿиаратә мҩеи ртәы еиҭазҳәоз ашәҟәқәа цәыргақәҵан, иара убас иара иҩымҭақәа реизгақәагьы.
ҞЧА иҟоу аилазаара «Алашара» автономтә ҟәша анапхгаҩы Мураҭ Мыкәа аиԥылараҿы иӡыригеит ҩ-ҭыжьымҭа ҿыцк – Ԥасарби Цеҟәа итрилогиа «Ашьха қыҭа ашьоура», нас Қьрым Мыхц иажәеинраалақәа реизга «Схынҳәуеит», урҭ рҭыҵра алыршахеит Жәларбжьаратәи аилазаара «Алашара» ацхыраарала.
Аныҳәатә усмҩаԥгатә дырԥшӡеит жәлар рашәақәеи акәашарақәеи рынагӡара, амилаҭтә қьабзқәеи, ашәуа напҟазацәеи асахьаҭыхҵәеи русумҭақәеи дырбара.
Абаза литературеи аҟазареи амшқәа ирызкны еиҿкаау ацәыргақәҵақәа Баирамыҟәа лыхьӡ зху ҞЧА Амилаҭтә библиотекаҿы иаартызаауеит жәабран 15-нӡа.
Ахақәиҭразы аидгылара: 1989 шықәсазтәи Лыхнытәи ааԥхьара аиубилеи иазкны
© Игор Марыхәба иархив аҟынтә
Аҭоурых иаазыркьаҿны
1989 шықәса, хәажәкыра 18 рзы Аԥсны имҩаԥысит иҭоурыхтәу Лыхнытәи аизара, 30 нызқьҩык ауааԥсыра рыхьӡала аизара иаднакылеит Аԥсны ахьыԥшымреи Аидгылатә республика астатус архынҳәреи ирызкыз ааԥхьара.
Аԥсны ахьыԥшымра азхаҵара иаԥхьанеиуаз ахҭыс хадақәа ируаку Лыхнытәи аизара наунагӡа ҳтәыла аҭоурых аҿы иаанхоит ахақәиҭреи аҭынч ԥсҭазаареи еснагь хықәкыс измаз ҳажәлар аӡәыкны реидгылара иаҿырԥшны. Аҵак ду змаз ари аизара мҩаԥысит 1989 шықәсазы.
Лыхнытәи аизара, хәажәкыра 18, 1989 шықәса
Гәаҟрала ирҳау Аԥсны ахьыԥшымра
2008 шықәса нанҳәамза 26 рзы Урыстәыла аганахьала Аԥсны иаиуз ахьыԥшымра азхаҵара – шәышықәсалатәи амилаҭтә-хақәиҭратә қәԥара иалҵшәоуп. Аԥсны ари азхаҵара аиуаанӡа изнысыз аҭоурыхтә мҩа акырӡа ихьанҭан.
1921 шықәсанӡа Аԥсны аҵакырадгьыл Қырҭтәыла иампыҵахаланы иҟан уҳәар ауеит. 1921 шықәса, март 4 рзы Аԥсны асовет мчра шьақәгылеит. Абольшевикцәа рааира ажәлар ирыдыркылеит ақырҭуа оккупантцәа рҟынтә ахақәиҭра аҳасабала. Убасҟан ирылаҳәан Асвет Социалисттә Республика Аԥсны шаԥҵоу, хаз игоу республиканы Асовет Еидгыла ишалоу, еиқәшаҳаҭра шьаҭала Кырттәылатәи ССР иахәҭакны, анаҩс ЗСФСР (Нхыҵкавказтәи асоциалисттә федеративтә совет республика – аред.) иахәҭакынгьы. Аха жәашықәса ааҵуаны аҭагылазаашьа ҩаԥхьа аҽаԥсахит.
Жәашықәсала Аԥсны иахаԥаны иҟаз ақырҭуатәра аполитика иахҟьаны атәылаҿы иҿиеит амилаҭтә-хақәиҭратә қәԥара. Аԥсны автономиа ҳасабла Қырҭтәыла ианадҵаз аахыс аԥсуаа иахьынӡарылшоз аҭоурыхтә иашара ашьақәыргылара иазықәԥон.
Лыхнытәи аизара азыҟаҵара
1988 шықәса, ԥхынҷкәын 3 рзы Аԥснытәи аҳәынҭқарратә филармониа ахыбраҿы имҩаԥысит Аԥсны жәлар рфорум «Аидгылара» ҳәа аҭоурых иадыруа ауаажәларра-политикатә ҵысра ҿыц актәи Ашьаҭакратә еизара. Афорум еиднакылеит Аԥсны ззинқәа рҿаҟәоз ауааԥсыра зегьы рзы аиашара иазықәԥоз агәыԥқәа, абасала амилаҭтә-хақәиҭратә қәԥара аҩаӡарагьы ҳаранакит. Ари аус ду ахыҵхырҭаҿы игылан аԥсуа уаажәларратә, аполитикатә усзуҩцәа, аинтеллигенциа ахаҭарнакцәа, афорум ахантәаҩыс далхын Аԥсны жәлар рышәҟәыҩҩы Алықьса Гогәуа.
Аԥсны жәлар рфорум «Аидгылара» агазеҭ
© aiaaira.com
«Аидгылара» иалшеит аамҭа кьаҿк иалагӡаны ажәлар реидкылара, Аԥсны иқәынхо егьырҭ амилаҭқәа рхаҭарнакцәагьы уахь иналаҵаны. Ажәлар рыгәрагара убас идуун, зықьҩыла ауааԥсыра злахәхаша аизара ду амҩаԥгаразы агәыӷра ҟалартә еиԥш. Абас ажәлар реидкыларазы аус рацәаӡаны иутәын –иҿиаз апроблема ду аӡбара шаҭаху, ҳәарада, зегьы ишеилыркаауазгьы.
Афорум анаԥҵахоз аамҭазы ақырҭуа импертә амбициақәа ухаҿы иузаамго ақәцә акьаткьатра аҿынӡа иҩеихьан. Қырҭтәылантә Аԥсныҟа ҵҩа змаӡам акадрқәа аарышьҭуан. Аԥсуаа рҭоурых ԥхашьарак ҟамҵакәа афальсификациа азыруан. Абарҭқәа зегьы Лыхнытәи аизара аиҿкаарахь икылнагеит, иара мҩаԥысит мызқәак рышьҭахь, ахыԥша дуӡӡагьы аиуит Асовет-тәыла аҵакыра ахьынӡанаӡааӡоз зехьынџьара.
Аҭоурыхтә қәгылара
1989 шықәса, хәажәкыра 18 рзы Аԥсны агәеисырҭа, аҭоурых ду змоу аԥсуа қыҭа Лыхны (Лыхнашҭаҿ акәын ҭоурыхла аԥсуа жәлар рлахьынҵа ахьырыӡбоз – аред.) ашҭаҿы имҩаԥысит афорум «Аидгылара» еиҿнакааз, азинмчра змаз амитинг. Амитинг еизнагеит 30 нызқьҩык ажәлар.
Ашәҟәы «Абхазские письма» аҟнытә
Амитинг алахәцәа Асовет Еидгыла ахада Михаил Горбачиов иахь ааԥхьара ҟарҵеит Аԥсны Асовет Еидгыла иалоу ареспублика астатус азыргьежьхарц, 1921 – 1931 шықәсқәа раан ишыҟаз еиԥш, иара убас аамҭала Москвантә «иҷыдоу анапхгараҭара» аԥызарц. Лыхнытәи ааԥхьараҿы иазгәаҭан Аԥсны жәлар уаҳа ишрылымшо Қырҭтәыла аиҳабыра ргьангьашрақәа рычҳара.
Лыхнытәи ааԥхьара знапы аҵазҩыз Аԥсны Ареспублики анапхгаҩцәа
Ааԥхьара атекст даԥхьон усҟан иқәыԥшыз, аха ажәлар зыхьӡ рылаҩхьаз апоет, ажурналист Владимир Занҭариа (иахьа Аԥсны ахада иабжьагаҩс дыҟоуп – аред.).
Уи аҭоурыхтә хҭыс дазааҭгыло иахьа абас еиԥш ахәшьара аиҭоит иара: «Ихәарҽхахьаз асовет система ҳаҿагылеит, махәҭарацәала еимҿаԥшьу аҳәынҭқарратә еиҿкаашьа «закәанызтәыз». Апартиа иалаз аԥсуа лидерцәа ирдыруан, ари ааԥхьара анапаҵаҩра шранармыжьуаз, аха ибзианы еилыркаауан уаҳа даҽа ԥсыхәак шыҟамыз, ахьыԥшымреи ахҳәаақәцаразы азини ҳмырзықәԥакәа баша ҳамҭас аӡәгьы ишҳаимҭоз».
Занҭариа иазгәеиҭоит, усҟан қарҭтәи аемиссарцәа ирылшоз зегьы шыҟарҵаз аизара аԥырҟәҟәааразы, аха «ажәлар убасҟак рычҳара хыҵхьан, урҭ раанкылашьак ыҟаӡамызт».
Владимир Занҭариа даԥхьоит Лыхнытәи ааԥхьара, хәажәкыра 18, 1989 шықәса
Ааԥхьара аизараҿы даԥхьаанӡа Занҭариа акырынтә уи арепетициа мҩаԥигеит – абжьы, аинтонациа уҳәа ажәацыԥхьаӡа ажәлар зегьы рлымҳа иаҳарц, ааԥхьара аҵакы доусы ргәаҵанӡа инеирц.
«Лыхнытәи ааԥхьара атекст иаԥхьаша сара шсакәхо рыӡбеит Жәлар рфорум «Аидгылара» апрезидиум аҟны. Сара уи ансаҳа, аизара ҽнак шагыз ауп. Аԥхьа сгәы аахыҭ-хыҭит, аха нас атекст сҽагәыласхалеит, иаҳәоз аҵакы азнагаразы ииашаны аԥхьашьа аус адызуло салагеит. Исыхәеит ҳәа сгәы иаанагоит хәышықәса Аԥсуа радио аҟны дикторс аус ахьызуаз, убри аҟынтә аматериал уаҩы еиликаартә азнагараҿы ԥышәа хәыҷык сыман. Лыхныҟа амҩа ҳшықәыз афорум аҟынтәи сҩызцәа сыҳәеит ааԥхьара саԥхьарц, иалкаатәыз ҭыԥқәагьы имырхьаакәа исдырбеит. Аизара иалахәыз ажәлар ишрыдыркылаз ала, ааԥхьара ицәгьамкәа абжьы геит. Абжьыҭирахь ианықәдыргыла, зегьы еицҿакны ирыдыркылеит», – ҳәа игәалаиршәоит Владимир Занҭариа.
Зегь раԥхьа абри ааԥхьара знапы аҵазҩыз апартиа аԥснытәи аобком актәи амаӡаныҟәгаҩ, Асовет Еидгыла Иреиҳаӡоу Ахеилак адепутат, Абхазобком абиуро алахәыла Борис Адлеиба иоуп. Иара инаҩс убасҵәҟьа ҟарҵеит аизара иалахәыз 30 нызқьҩык Аԥсны ауааԥсырагьы.
Агазеҭ агәылаԥҟа. Лыхнытәи ааԥхьара инапы аҵаиҩуеит апартиа Аԥснытәи аобком актәи амаӡаныҟәгаҩ Борис Адлеиба
Адлейба Борис
© www.wikidata.org
Лыхнытәи ааԥхьара атекст шеибгоу икьыԥхьын хәажәкыра 24 рзы агазеҭқәа «Аԥсны ҟаԥшь», «Советская Абхазия» рдаҟьақәа рҿы. Агазеҭ иананыла аамышьҭахь, Аԥсны ауааԥсыра рнапынҵақәа ақьаад ианҵаны иаарышьҭуа иалагеит аизара аиҿкааҩцәа рахь. Аофициалтә хыҵхырҭақәа шьоукы рҟны ишарбоу ала, иааидкыланы Лыхнытәи ааԥхьара знапы аҵазҩыз рхыԥхьаӡара 40 нызқьҩык рҟынӡа инаӡоит.
Лыхнытәи аизара адокументқәа Москваҟа иргеит Аԥсны иналукааша ауаажәларра-политикатә усзуҩцәа, аполитикцәа, аҭоурыхҭҵааҩцәа: Игор Марыхәба, Геннадии Аламиа, Вадим, Ԥлиа, Николаи Џьонуа, Сергеи Шамба.
Игор Марыхәба даԥхьоит Лыхнытәи аизара иаднакылаз ақәҵара
Ажәлар рыбжьы
Уи аамҭазы аԥсуааи ақырҭқәеи реизыҟазаашьақәа еиҳа-еиҳа ицәгьахон. Аполитикатә еибарххара зегьы ирныԥшуан: ашколқәа, аҳәынҭқарратә усбарҭақәа. 1989 шықәса рашәарамза 1 азы Асовет Еидгыла жәлар рдепутатцәа Актәи реизара ду аҿы дықәгылеит жәлар рдепутатс иалхыз Владислав Арӡынба, уи усҟантәи аамҭазы Аԥсны аполитикатә аренаҿы деицырдыруа дҟалахьан.
«1931 шықәсазы Аԥсны Қырҭтәылатәи ССР иалаҵан автономтә республика аҳасабала. Абасала, ареспубликақәа зегьы рҟынтә Аԥсны заҵәык акәхеит Сталин игәаԥхарала зполитикатә статус еиҵатәхаз, егьырҭ ртәқәа анышьҭыҵуаз аамҭазы», – иҳәеит Арӡынба, мчыла имҩаԥгаз ари ашьаҿа ахәшьара аҭауа.
Владислав Арӡынба, Жәлар реизара, Лыхны, 1993 шықәса
© Владислав Арӡынба ихьӡ зху агәыҳалалратә фонд
Адепутат иазгәеиҭеит иара убас аԥсуа жәлар рҭоурых аҿы 1937-1953 шықәсқәа – ишьаарҵәыраз аамҭаны ишыҟаз, ажәлар рышьҭамҭа ыҟамкәа адунеи раныхра гәҭакыс ишыҟаз.
«Иаахтны иуҳәозар, аԥсуа жәлар рганахьала ашовинисттә политика ҳәа ззуҳәаша мҩаԥыргон», – ҳәа аҳәамҭа ҟаиҵеит Владислав Арӡынба, 1931 шықәса раахыс ақырҭқәа аԥсуа жәлар ршьам дгьыл аҿы ирыхҭыргоз ахлымӡаахрақәа зегьы акакала еиқәыԥхьаӡо данаалга ашьҭахь.
Рыцҳарас иҟалаз, Лыхнытәи ааԥхьарагьы, Арӡынба иқәгыларагьы усҟан изыхәҭаз ирмаҳаит. Убасҟан, 1931 шықәсазы еиҵаҵаз арҭҟәацга зегь акоуп «аус ауит»: Аԥсны иҟалаз Аџьынџьтәылатә еибашьра амцашыра иалаӡит зықьҩыла аҵеицәа. абасала, 62 шықәса раамышьҭахь, 1993 шықәсазы аибашьраҿы аиааира ганы, аԥсуаа иреиӷьқәаз рҵеицәа рыԥсы ахҭынҵаны ақырҭуа дахырцеит, рџьынџь дгьыл еиқәдырхеит, ахақәиҭра ааргеит.
Лыхнытәи ааԥхьара абри ашьакаҭәара шзаԥнамырҟәҟәаазгьы, Аԥсны аҭоурых аҿы уи аҵак ду амоуп, ажәлар реидгылара, ракзаара зегьы иреиҳау мчны ишыҟоу аазырԥшыз хҭысуп. Убасҟан ажәлар ззықәԥоз, шәҩыла аибашьцәа рхы зқәырҵаз ахықәкы иахьазы инагӡоуп: аԥсуа дгьыл аҿы ҭынчроуп – ҳабацәа ргәымшәарала ирҳау аҭынчра.
Иаку, иузеиҩымшо
Аконгресс аҩбатәи аилатәараҟны иӡырган иара убас хара имгакәа иаартхо АААК Аинформациатә портал www.abaza.org
Мусса Егзакь Азхаҵара амш
Егзакь: нанҳәа 26 – аепоха ҿыц хацзыркыз рыцхәуп ҳаамҭазтәи Аԥсны аҭоурых аҿы
АААК Иреиҳаӡоу Ахеилак ахантәаҩы Мусса Егзакьаԥсуа жәлар ирыдиныҳәалеит Аԥсны жәларбжьаратәи азхаҵара жәашықәса ахыҵра.
Аԥсны жәлар рзы ахақәиҭреи ахьыԥшымреи – шьала иаагоу, иԥшьоу акоуп ҳәа азгәеиҭеит АААК Иреиҳаӡоу Ахеилак ахантәаҩы Мусса Егзакь, Аԥсны зхы иақәиҭу ҳәынҭқарак аҳасабала ахьыԥшымра азхаҵара амш жәашықәса ахыҵра иазкны иҟаиҵаз адныҳәалараҿы.
Иара иациҵеит, Аԥсны Аџьынџьтәылатә еибашьраҿы игаз илахьынҵаӡбагаз Аиааира аамышьҭахь аусура шьарда шымҩаԥгаз, Аԥсны зхы иақәиҭу, ихьыԥшыму ҳәынҭқаррак аҳасабала жәларбжьаратәи азхаҵара аиура аганахьала аусурагьы уахь иналаҵаны.
«2008 шықәса, нанҳәамза 26 – епохалтәу рыцхәуп ҳаамҭазтәи Аԥсны аҭоурых аҟны. Урыстәылатәи Афедерациа зегь раԥхьа Аԥсны ахьыԥшымра азханаҵеит, раԥхьаӡагьы иргыланы, уи иаанагоз Аԥсны жәлар ршәаҭадара ашьақәырӷәӷәара акәын. Абри амш инаркны Аԥсны аԥеиԥш лаша аагаразы алшара ҿыцқәа ҟалеит: Аԥсныи Урыстәылеи рыбжьара аҳәынҭқарратә еизыҟазаашьақәа рыҿиараҿы апотенциал дуӡӡа нханы иҟоуп, Аԥсны урҭ алшарақәа ахархәара рынаҭоит», – ҳәа азгәеиҭеит Егзакь.
Иара иажәақәа рыла, Урыстәыла – зымҽхаки зылшарақәеи дуӡӡоу ҳәынҭқарроуп, убри аҟнытә иҳауз азхаҵара – иахьазы зегь иреиҳау еихьӡароуп, насгьы аҵак ду змоу етапуп аԥсуа-абаза жәлар рҭоурых аҟны. Урыстәыла иҟанаҵаз ашьаҿа иадгылеит иара убас атәылақәа акыр: Никарагуа, Венесуела, Шьамтәыла, Науру, Вануату, Тувалу – урҭгьы Аԥсны зхы иақәиҭу ҳәынҭқаррак аҳасабала иазхарҵеит. Иаҳҳәар ҳалшоит иахьазы Аԥсны жәларбжьаратәи аҭагылазаашьа зынӡа даҽакуп ҳәа, 2008 шықәсанӡатәи аамҭа иаҿҳарԥшуазар.
Иара иациҵеит иара убас, Урыстәыла – Аԥсны ҩызара азызуа ҳәынҭқаррак аҳасабала – аԥсуа-абаза жәлар реидкыларазы алшара ҿыцқәа аԥнаҵар ауеит ҳәа, ус анакәха ҳара ҳхаҭақәа имҩаԥааго хра злоу аусқәа рыла ҳажәлар реизакра аҭоурых аҿы адаҟьа ҿыц ааҳартыр ҳалшоит ҳәа.
2008 шықәса, нанҳәамза 26 рзы Урыстәылатәи Афедерациа иазханаҵеит Аԥсныи Аахыҵ Уаԥстәылеи рхьыԥшымра. Аԥсны зхы иақәиҭу ҳәынҭқаррак аҳасабала иазхарҵеит иара убас Никарагуа, Венесуела, Науру, Вануату, Тувалу. 2018 шықәса, лаҵарамзазы Аԥсны ахьыԥшымра шазханаҵаз азы аҳәамҭа ҟанаҵеит Шьамтәылагьы.
Енвер Қапба: «Ухаҵоуп уара, аха уаԥсыуоуп»
© Қапаа рҭаацәаратә архив аҟнытә
Ахаҭарақәа
Жьҭаара 20 рзы еицырдыруа аҳәынҭқарратә, ауаажәларратә усзуҩы Енвер Ераст-иԥа Қапба иԥсы ҭаны дыҟазҭгьы 83 шықәса ихыҵуазаарын.
Енвер Ерасҭа-иԥа Қапба ихьӡ еиҳарак Гагра ақалақь иадҳәалоуп –иара уаҟа диит, дынхон, анаҩс уи аргылара хаҭала далахәын, аҵыхәтәан ақалақь напхгарагьы азиуан. Аха ус шакәугьы, Қапаа рыжәла зыӡбахә ҳамоу аҭыԥқәа рҟынтә акәӡам иахьаауа.
Иара иаб Ерасҭа хылҵшьҭрала Арасаӡыхь ақыҭа датәуп (Очамчыра араион) дагьиит ахшара рацәа ахьыҟаз аҭаацәараҿы. Аха, иашьа гәакьа – Енвер иаб иашьа – Лео Қапба нхара ҳәа Гаграҟа даниас, Ерасҭагьы уи дишьҭаланы дцоит. Ерасҭа Қапба иԥшәмаԥҳәыс Лидиа Џьиқиа лыхьӡын, уи дышқәыԥшӡаз деиҭымхеит азы, Оҭар Ачба иҩнаҭаҟны драаӡон (Очамчыра араион, Ԥақәашь ақыҭан).
Аполитикатәи ауаажәларратәи усзуҩы Енвер Ерасҭа-иԥа Қапба
Аԥсуа ԥсы зхаз аҭаацәара
Ерасҭеи Лидиеи ироуеит ԥшьҩык ахшара – хҩык аԥацәеи ԥҳаки. Енвер Қапба зегьы дреиҵбын. Аҩнаҭа аԥшәма данычмазаҩха, аҭаацәара аныҟәгара иацу ахәыцырҭақәеи, ахьаа-бааи лыбӷа инықәҳаит ан – ԥсабарала иҟәыӷаз, амчхарагьы зныԥшуаз Лидиа Илларион-иԥҳа.
«Хылҵшьҭрала иагыруаз, лара гәыла-ԥсыла даԥсыуан, – лҳәоит лҭаца, Енвер Қапба иԥшәмаԥҳәыс Изольда Званбаиа. – Исгәалашәоит, ари аҩнаҭахьы санаанага, зны-зынла лара илҳәоз сзеилкааӡомызт, убасҟак лаԥсшәа еилаҟыбҭәаны иҟан. Саргьы аԥсшәа ацәажәаратә бызшәа аҩаӡара аҟынӡа акәын иахьыздыруаз, аха леилкаара сцәыуадаҩын. Ус шакәызгьы, лхәыҷқәа аԥсуа бызшәа мацарала акәын дышрацәажәоз, убри алагьы лхәыҷқәа зегьы рхатәы бызшәа длырҵеит. Ҳәарада, ари лылшамҭа дууп».
Лидиа Илларион-иԥҳа лхәыҷқәа зегьы ашкол аҿы аҵара бзиаӡаны ирҵон. Ҩыџьа лԥацәа занааҭла арратә ҳақьымцәахеит, аполковник ичын аҟынӡагьы инаӡеит, лыԥҳа абиблиотека усзуҩ изанааҭ ала аҵара лҵеит.
Енвер Қапбеи иашьа Вианори
Енвер Қапбеи иԥшәмаԥҳәыс Изольда Званбаиа-Қапбеи
Енвери Изольдеи
Енвери Изольдеи Москвантә ианыхынҳә, иҭалоит Аҟәатәи аҳәынҭқарратә арҵаҩратә институт. Аамҭак ашьҭахь еибадыруеит, егьырҭ астудентцәа реиԥш аҵариурҭа «аректорат ахь ааԥхьара» анроу ашьҭахь.
«Ҳааԥхьара зыдҳәалаз ҳзеилымкааит, азныказы аколнхарахь ҳаргар ҟалап ҳәа сгәы иаанагеит, - еиҭалҳәоит Изольда Александр-иԥҳа. – Саннеи, уаҟа 11-ҩык ауааԥсыра гылан, урҭ рхыԥхьаӡараҿы иҟан Енвери, Наҭела Шамԥҳаи – уи нас Аҟәатәи ахәыҷтәы поликлиника аҳақьым хадас дҟалоит, Еҭери Снииада – иахьазы уи дынхоит Аҟәа, аблаҳақьымс аус луеит, Вахҭанг Аршьа – уи дапрокурорхеит, убас егьырҭгьы. Аректорат ахь ҳзаарыԥхьаз жәдыруазар ҳәа ҳаизҵаауа ҳгылан. Анаҩс, уаҟа иҳаларҳәоит ҳазегьы Қырҭтәылаҟа аҵарахьы ҳшырышьҭуа атәы. Уи, «хрушьиовтәи аԥсасира аамҭа» (Сталин иԥсра ашьҭахь раԥхьатәи ажәашықәса иофициалтәым ахьӡ, уи аамҭазы Асовет Еидгыла аҩнуҵҟатәи аполитика ԥыхьа аасҭа иԥшқан ҳәа иԥхьаӡан – аред.) акәын, Қырҭтәыла Аԥсныҟа раԥхьатәи алимитқәа раашьҭра ианалага.
Енвер Ерасҭа-иԥа Қырҭтәыла аҵараҵара далагоит Қарҭтәи аполитехникатә институт, атәылауаҩратә ргылара афакультет аҟны. Изольда Александр-иԥха иалылхуеит Амедицинатә институт, ахәышәтәратә факультет. Қарҭ аҵара зҵоз аԥсуа студентцәа, ҳәара аҭахума, аимдара бзиа рыбжьан. Уи адагьы, урҭ лассы-лассы еидикылон урҭ аамҭақәа рзы уаҟа аконсерваториа иҭаз аԥсуа композитор Алықьса Чычба, уи иара убасгьы Қарҭ еиҿикаауеит аԥсуа диаспора.
Аинститут далганы Аԥсныҟа ихынҳәыз Енвер Қапба раԥхьаӡа иргыланы игәы иҵхоз азҵаарақәа рыӡбара иҽазикуеит – акыраамҭа игәы зызцаны иҟаз аҭыԥха дааигарц иақәикуеит. Акырынтә иҩызцәа иманы, аинститут аамышьҭахь Тҟәарчалҟа усура ишьҭыз Изольда Александр-иԥха длызцахьан. Аҭыԥҳа иара иҿцаарақәа акыраамҭа илыдылкыломызт, аха Енвергьы иаагылоз аӡә иакәымызт… Убас ҽнак зны Изольда лахь инаишьҭуеит иаҳәшьа гәакьеи иҭаца еиҳаби. Аҳәсақәа аҳамҭақәа ирыцҵаны аҭыԥҳа илызнаргоит… амацәазгьы. Аҵыхәтәан зегь акоуп уи амацәаз Изольда илыдылкылоит. Уи ахҭыс далацәажәо, Изольда Александр-иԥҳа гәаартыла илҳәоит, лыԥшәмеи лареи еицанырҵыз 41 шықәса рыҩныҵҟала зныкгьы дшахьымхәыз амацәаз ахьлыдылкылаз, иагьазгәалҭоит, «Енвер Ераст-иԥеи лареи насыпла иҭәыз аҭаацәаратә ԥсҭазаара» шрымаз.
Енвер Қапбеи Изольда Зввнбаиа-Қапбеи урҭ рыҷкәынцәа Ҭемыри (арымарахьала) Нури (арыӷьарахьала)
Ауасҭа инаиркны анџьныр иҟынӡа
Изольда Александр-иԥҳа илгәалашәоит, лхаҵа икариера ашьҭыҵра иалагаанӡа Гагра ақалақь аҟны иаҩцацәамкәа ишынхоз. Шықәс дууӡак ихатә ҩны аҟны ашәҟәы дҭаргаломызт: урҭ аамҭақәа рзы милаҭла иаԥсыуоу ақалақь аҿы анхаразы ашәҟәы иҽҭаҩра даараӡа иуадаҩын. Зны иҟалаз хҭыски Қапба иалаз аиашареи рыбзоурала уи азҵаара ӡбахеит.
«Араҟа (Гагра – аред.) араионтә анагӡаратә комитет ахантәаҩыс дыҟан Иури Кәыҵниа, - еиҭалҳәоит Изольда Александр-иԥҳа. – Ҽнак аҩыџьагьы џьара еиқәшәит, аха сыԥшәма аԥсшәа имҳәаӡеит, егьи уи уамашәа ибаны диазҵаауеит аԥсшәа зыумҳәозеи ҳәа. Уи изҵаара ҭакс иоуеит: аԥсшәа зшәасҳәои, схатә ҩнаҟныҵәҟьа ашәҟәы сҭашәмыҩуазар ҳәа. Убас ала ари азҵаара ӡбан.
Енвер Ерасҭа-иԥа икариера алагеит Гагра аргыларатә обиектқәа рҿы. Ауасҭа инаиркны иара данысуеит амҩа – зны апробраб, нас анџьныр, нас аргыларатә усбарҭа аиҳабы иҟнынӡа. 1966 шықәса инаркны Енвер Ерасҭа-иԥа атрест «Пицундастрои» аргыларатә усбарҭа №5 еиҳабыс даман.
Енвер Қапба (арымарахьала актәи), 1980-тәи ашықәсқәа
«Ицхраауаз, амаҵуратә ҭыԥ бзиақәа рахь инапы кны дназгоз ауаа имаӡамызт, - лҳәоит Изольда Александр-иԥҳа, - иара ицхраауаз ихы бзианы иахьааирԥшуази, иус бзиаӡаны иахьидыруази роуп».
Енвер Қапба (актәи арад, арымарахьала аԥшьбатәи), Железноводск, 1981 шықәса
Пицундеи Косыгини
1970 шықәса инаркны хәышықәса рыбжьара, Енвер Ерасҭа-иԥа Пицундатәи акурорт иатәу Еиду апансионатқәа директорс дрыман. Уаҟа иналукааша, аҟыбаҩ бзиа злоу напхгаҩыс ихы ааирԥшит. Иара еснагь дашьҭан напхгара ззиуа аколлектив аусзуҩцәа рдыррақәа реизырҳаразы аҳәаанырцәҟа рышьҭра, иреиӷьӡоу арҵаҩцәа «асаскыларатә ҟазара» рҿырҵаарц азы.
Енвер Қапбеи (актәи арад, арымарахьала аԥшьбатәи) Акурорт Пицунда иатәу Еиду апансионатқәа русзуҩцәеи
Енвер Ерасҭа-иԥа икариераҿы, ҳәарада, Пицунда аҭыԥ хада ааннакылоит. Ари акурорт аҿоуп лассы-лассы ԥсшьара ҳәа иахьаауз иналукааша Асовет Еидгыла аҳәнҭқарратә усзуҩцәа. Акырзҵазкуа акы акәны иҟалеит Енвер Ерасҭа-иԥеи еицырдыруа асовет партиатә усзуҩы Алексеи Косыгини реиԥылара. Наҟ-наҟ дара еиҩызцәахоит.
Пицунда акурорт иатәу Еиду апансионатқәа рдиректор Енвер Қапба (арыӷьарахьала аҵыхәан игылоу)
«Косыгин лассы-лассы сыԥшәма икабинет аҿы дизнеиуан, амала ихадоу аҩналарҭала акәымкәан, даҽаџьарала, аӡәгьы димбарц азы. Исгәалашәоит, Енвер-хоџьа ҳәа дишьҭан. Лассы-лассы инеиааилон, ргәаанагарақәа еибырҳәон. Косыгин изныкымкәан сыԥшәма диазҵаахьан, ацхыраара, ма адгылара уҭахума ҳәа», - илгәалашәоит иԥҳәыс. Аха, Қапбеи Косыгини реиҩызара ус иузыҵәахо акы акәны иҟамызт.
«Абарҭқәа зегьы, арҭ аизыҟазаашьақәа ақырҭқәа иргәаԥхомызт. Асовет еиҳабыра Енвер Ерасҭа-иԥа ргәы изцаны дшыҟоу анеилыркаа, ирыӡбоит иаарласны Аԥсны иалгара. Убас ала, Қырҭтәылатәи АССР азанааҭеидгылатә хеилак амаӡаныҟәгаҩыс Қарҭҟа дрышьҭуеит», - лҳәоит Изольда Званбаиа.
«Аха… уаԥсыуоуп»
Аҭаацәара Қарҭ инхон 1975 шықәса инаркны 1980 шықәсанӡа, уаҟа «инаҵшьны» ибзианы ирзыҟан: «Иахьыбзиаӡаз аҭыԥ аҿы ауаҭах ҳаман, адача, амашьына.
Енвер Ерасҭа-иԥа ихаҭа изы ус рҳәон: «Ухаҵоуп уара, Енвер, аха… уԥсыуоуп». Убри «аха» есқьынагьы иҟан», – ҳәа лгәы иаланы иазгәалҭоит иԥшәмаԥҳәыс.
Енвер Қапба Қырҭтәыла азанааҭеидгылақәа XVI-тәи реизараан, 1977 шықәса
Қарҭ дыҟанаҵ Енвер Ерасҭа-иԥа зехьынџьара дшаԥсыуоу азгәеиҭон. Қырҭтәылазы аныҳәаҿа анышьҭырхуаз, иара, хымԥада, ишьҭихуан – ихәыҷу, аха игәы иазааигәоу, изгәакьоу иԥсадгьыл Аԥсны азы аҵәца.
«Агәымшәара улазар, уаӷагьы еиҳа пату уқәиҵоит, - иазгәалҭоит иԥшәмаԥҳәыс. – Ухы лаурҟәуа уалагар аӡәгьы дузхьаԥшуам. Иаргьы ахаан дацәшәомызт саԥсыуоуп ҳәа аҳәара, ақырҭқәа данрылазгьы, дареи ҳареи ҳаизыҟазаашьақәа зынӡа ианыԥхасҭахагьы».
1980 шықәсазы Енвер Ерасҭа-иԥа Қарҭ иҭаацәа ааныжьны – ихәыҷқәа уа ашкол иҭан – Аԥсныҟа дхынҳәуеит, иара далархит Гагра ақалақь апартиатә комитет актәи амаӡаныҟәгаҩыс. Абри амуҵараҿы Қапба ихадароу иеихьӡрақәа ируакуп усҟантәи аамҭазы ухаҿы иузаамгоз аус амҩаԥгара – аҭыԥхьыӡқәа аханатәтәи раԥсуа хьыӡқәа рыргьежьра: ишдыру еиԥш, Аԥсны аҭыԥхьыӡқәа рацәаны – ақыҭақәа, аиланхарҭақәа «ақырҭуатәра» аамҭазы ақырҭшәахь ииаган, мамзаргьы рҳәашьа еицакын. Қапба иакәзар, уаанӡа ишыҟаз еиԥш аԥсуа хьыӡқәа иргьежьит.
Енвер Қапба (хыхьтәи арад, арыӷьарахьала ахԥатәи), 1977 шықәса
Ари ахҭыс усҟантәи аамҭазы даараӡа ифырхаҵараз, зеиԥш ҟамлацыз акы акәны иԥхьаӡатәуп. Убри иахәҭоу ахәшьара аиҭеит аҳәынҭқарратә усзуҩы Анри Џьергьениа агазеҭ «Республика Абхазиа» ианиҵаз игәалашәарақәа рҟны: «Усҟантәи аамҭазы Гагра иахьаҵанакуа ақырҭқәа рацәаҩӡаны аус руан, Аԥсныҟа рнырхаразы иааргозгьы уахь иналаҵаны. Аӡәырҩы аиҳабыратә ҭыԥқәа ныркылон. Урҭ иара иԥырхагахарц иаҿын ахьӡқәа реиҭакра аус аҿы, аха Енвер Ераст-иԥа иара иахь ааԥхьара рыҭаны, драцәажәаны агәра диргон аҭыԥхьыӡқәа раԥсуа хьыӡқәа шыргьежьтәу, идирҟаҵон абри аус, мап анакәха шәҭыԥ шәалсхуеит ҳәа раҳәаны. Даргьы иажәа иацныҟәар акәхон».
Енвер Қапба Ареспублика Сенегал аҟны, 1978 шықәса
Қапба иеихьӡарақәа ируакны Џьергениа иԥхьаӡоит иара убас аԥсуа кадрқәа реиҵааӡара –еиуеиԥшым ахырхарҭақәа рҟны анапхгаратә ҭыԥқәа аанызкылашаз аҳәынҭқарратә усзуҩцәа, дара урҭ хаҭала дрыцхраауан, аҵараиураҿгьы, амаҵураҭыԥ аиураҿгьы, ажәакала, зегь рыла аҿар адгылара риҭон, уи амшала ақырҭқәа еиҳагьы игәаӷ шыркуазгьы.
«Иара гәыҵхас иман Гагра араион аиҭакра, - еиҭалҳәоит Изольда Александр-иԥҳа. – Ашьыжь асааҭ фбра рзы дгылон, ақалақь зегьы далсуан, днаԥшааԥшуан, алашарақәа аркызу-иаркымзу гәеиҭон, амҩақәа цқьазар ибон. Сара издыруеит, Гагра афилармониа аргылара шиҭахыз, ақалақь ажәытә хәҭаҿы иҟоу абаҳчаҿы еиуеиԥшым амузыкатә фестивальқәа мҩаԥысуа иҟаиҵарц иҭахын, Мамзышьхаҿы асасааирҭа ԥшӡақәа иргыларц игәы иҭан, аԥсшьаҩцәа уаантәи аӷбашахала ашьхантә ишиашоу амшын ахь илыбааларц».
Енвер Қапба Гагра аԥеиԥш шибо атәы зны гәаартыла изеиҭеиҳәахьан Косыгингьы, уи Аԥсныҟа даацыԥхьаӡа иҩыза дымбакәа дцомызт, еиқәшәон, еицәажәон. Аха хара имгакәа, иара ҩаԥхьа Қырҭтәылаҟа дрышьҭуеит. Енвер Ерасҭа-иԥа изы Қарҭ аҟазаара ахгарак иаҩызан.
Афото аҟны арымарахьала арыӷьарахь: Раиса Горбачиова, Михаил Горбачиов, Енвер Қапба, Пицунда, 1987 шықәса, афото автор – Валери Меликиан
Уаҟа иара Қырҭтәыла акомпартиа акомитет хада асоциалтә-економикатә ҟәша еиҳабыс дҟарҵеит.
«Ҽнак аилатәара анрымаз иара аҽԥныҳәа ирҭеит, амашьынақәеи атехникеи реиҳараӡак Аԥсныҟа ишьҭоит ҳәа, Аҷариеи Кахетии анеиқәыршәатәыз аамҭазы, уахь зынӡа имаҷын ишьҭуазаарын», - ҳәа лгәалалыршәоит иԥшәмаԥҳәыс.
Енвер Қапбеи иколлегацәеи, Париж, 1980-тәи ашықәсқәа
Аԥсадгьыл ахь ахынҳәра
Ақырҭқәеи ҳареи ҳаибарххара ишазҳауаз аниба Қапба иҭаацәа иманы Аԥсныҟа даауеит. 1991 шықәсазы Аԥсны аԥыза-министр ихаҭыԥуаҩс дҟаҵан, Аԥсны Иериҳаӡоу Асовет адепутатс изныкымкәан далхын.
Енвер Қапбеи Борис Адлеибеи Аҟәатәи ахшзауад аҟны, афото автор – Борис Соколов
Енвер Ерасҭа-иԥа Қапба ибиографиаҿы акрызҵазкуа хәҭоуп – 1991 шықәсазы Владислав Арӡынба, Асовет Еидгыла аиқәырхаразы аидгылазегьтәи ареферендум амҩаԥгаразы акомиссиа анапхгаҩыс дахьеиҭаз. Ишдыру еиԥш, Қырҭтәыла усҟан ирыланаҳәеит уи ареферендум алахәра ргәы ишҭам, аԥсуаа рзы акәзар – даара акраҵанакуан абри аганахьала рпозициа аарԥшра.
Енвер Қапба Асовет Еидгыла аиқәырхаразы аидгылазегьтәи ареферендум аҟны, 1991 шықәса, хәыжәкыра 17
Абар урҭ ахҭысқәа шигәалаиршәо Анри Џьергьениа: «Владислав Григори-иԥа исеиҳәеит, ареферендум амҩаԥгара инапы ианҵатәуп ҳәа ипатриоту, агәымшәареи аҟәышреи злоу, аамҭа иԥнашәахьоу ауаҩы, Қарҭаа иршәара иаԥшьыргаргьы зус иацәхьамҵуа. Гагра ақалақьтә комитет аҟны актәи амаӡаныҟәгаҩ иаҳасабала Енвер Ерасҭа-иԥа иусушьа зеиԥшраз дырны, Владислав Григори-иԥа иԥхьаӡеит, убри зылшо иара иакәхоит ҳәа. Сара уа сыҟан, Енвер Ерасҭа-иԥеи иареи абри азҵаара аҵыхәала еиқәшәаны ианеицәажәоз. Владислав Григори-иԥа иеиҳәеит, абри аамышьҭахь Енвер Ерасҭа-иԥа длаԥшықәҵаны дышьҭырхырц шалшо, аха иара, ари аус ҳҳәынҭқарра иаҭаху акоуп ҳәа, ахагылара дшазыхиоу гәыҩбарада иааирԥшит».
Ареферендум мҩаԥысит 1991 шықәса, хәажәкыра 17 рзы, уи иалахәыз аԥсуаа 98% Асовет Еидгыла аиқәырхаразы рыбжьы рҭиит.
Афото аҟны арымарахьала арыӷьарахь: Адольф Шамба, Рудик Кишилава, Енвер Қапба, Владимир Хышба, Ԥач Барцыц, Аҟәа, Аминистрцәа Реилазаара аҿаԥхьа
Ихәыҷқәеи имоҭацәеи – иара иахь ицеит
1992-1993 шықәсқәа рзтәи Аԥсны Аџьынџьтәылатә еибашьраан Қапба ддепутатын, Гагра дыҟан. Ҩыџьа иԥацәа – Ҭемыри Нурии Қаԥаа абџьар шьҭыхны рыԥсадгьыл ахьчара иазгылеит.
Енвер Қапбеи (арыӷьарахьала аҩбатәи) Владислав Арӡынбеи, 1992-1993 шықәсқәа рзтәи Аԥсны Аџьынџьтәылатә еибашьраан, Гәдоуҭа ақалақь
«Аиаша шәасҳәап, сара анык лаҳасабала аибашьрахь имцарц срыҳәон, Урыстәылаҟа ацара рабжьызгон, - ҳәа лгәалалыршәоит Изольда Александр-иԥҳа. – Аха дара сыржьеит: азныказы аҳәаа иахысны ицеит, аха нас баржала Аԥсныҟа ихынҳәны афронтахь инеит. Ҭемыр дҳақьымын, аԥхьатәи аамҭақәа рзы агоспиталь аҿы аус иуан, аха нас, иашьа дырхәыр ацхыраара ииҭарц азы, иаргьы абџьыр шьҭыхны днаивагылеит».
Аибашьра анеилга ашьҭахь, Енвер Ерасҭа-иԥа акыраамҭа Аԥснытәи акоммунисттә партиа дахагылан. Иԥсҭазаара далҵит 2004 шықәсазы. Убас иҟалеит, 2013 шықәсазы рыцҳарала дҭахеит – амшын дагеит – иԥеиҳаб Ҭемыргьы.
Иахьа Енвер Ерасҭа-иԥеи Изольда Александр-иԥҳаи рҭаацәараҿы ирызҳауеит хәҩык амоҭацәа хазынақәа. Урҭ реиҳараҩӡак иреиӷьӡоу урыстәылатәи иреиҳаӡоу аҵараиурҭақәа ироушьҭымҭацәоуп, мамзаргьы истудентцәоуп, аиҵбаӡа даараӡа ибзианы ҳәа Гагратәи ашкол аҿы аҵара иҵоит. Агәыӷра ҳамоуп, урҭ зегьы рабду ишьҭра иқәланы – рус аҟны ипофессионалцәаны, рыԥсадгьылгьы иапатриотцәаны иҟалоит ҳәа.
Ахаҭарақәа Борис Адлеиба
Ижәлар рыгәҭа дгыланы иҵегь дзыхьӡарц ииҭахыз рацәан: Борис Адлеиба имшира иазкны
© АААК / Наала Аҩӡԥҳа (Екатерина Бебиаԥҳа лышәҟәы «Аԥсны ахьы шәахәақәа» аҟнытә)
Ахаҭарақәа
Ԥхынгәы 15 – Борис Адлеиба имшира аҽны АААК аинфопортал иазнархиеит иналукаашаз Аԥсны аԥхьагылаҩ изку аочерк.
Борис Адлеиба, ииашаҵәҟьаны, аиҳабыраҿы иҟаз аԥсуаа рыбжьара инарылукааша дыруаӡәкын ҳәа изуҳәартә дыҟоуп. Иара иаамҭамкәан иԥсҭазаара далҵит, аха аҭоурых аҿы ишьҭа анымӡӡаауа инхеит. Борис Адлеиба 11 шықәса инеиԥынкыланы ҳтәыла напхгара аиҭон, адипломатиа ҳаракӡа аарԥшны, Қырҭтәыла аҭахрақәа дырҿагыланы, иԥсадгьыл аинтересқәа ихьчон.
Ихәыҷӡоу Борис Адлеибеи, иаб – Виктор Михаил-иԥа Адлеибеи, иан – Лиубов Иуана-иԥҳа Чачԥҳаи
Борис Виктор-иԥа Адлеиба диит 1931 шықәса, ԥхынгәы 15 рзы, Аҟәа ақалақь аҟны. Шьҭрала аԥсуа қыҭақәа Отапи Ҷлоуи дыртәын. Урҭ аҭыԥқәа Борис Виктор-иԥа лымкаала бзиа ибон, илшозгьы зегь ҟаиҵон ақыҭақәа ршьапы иқәгыларц, иҿиаларц азы. Иаҳҳәап, Ҷлоу ақыҭан ашкол аартра зыбзоуроу – Борис Адлеибеи, нас уи ақыҭа иалҵыз Аԥсны Жәлар рпоет Баграт Шьынқәбеи роуп.
Борис Адлеибеи Аԥсны жәлар рпоет Баграт Шьынқәбеи
«Сара сакәзар аҿыуаҩ, аӷәрагьы сара искызароуп»
Адлеиба ипартиатә кариера ахы акит Очамчыратәи араионтә комитет аҟны, уа иара дагьынаӡеит акомитет амаӡаныҟәгаҩ имаҵуранӡа. 34 шықәса анихыҵуаз далырхуеит Апартиа Аҟәатәи ақалақьтә комитет аҩбатәи маӡаныҟәгаҩс. 1971 инаркны 1975 шықәсанӡа Борис Адлеиба напхгара аиҭон Апартиа Ҭҟәарчалтәи ақалақьтә комитет. 1978 шықәсазы иԥсҭазаареи икариереи рҿы акрызҵазкуаз ахҭыс ҟалоит: далырхуеит Апартиа Аԥснытәи аобласттә комитет актәи маӡаныҟәгаҩс, даҽакала иуҳәозар – Аԥсны аиҳабыра рхаҿы дгылоит.
Апартиа Аԥснытәи Аобком актәи амаӡаныҟәгаҩ, Асовет Еидгыла Иреиҳаӡоу Ахеилак адепутат, абиуро Аԥсуа обком алахәҩы Борис Адлеиба
Ус шакәызгьы, Борис Виктор-иԥа Қарҭ иаҭаху шаҭаху иҟазҵо аӡә иакәны дҟаларц игәгьы иҭамызт. Имаҵуратә ҭагылазаашьа ихы иархәаны, илшоз зегь ҟаиҵон Аԥсны жәлар ринтересқәа рыхьчаразы, убри аамҭазы аиҳабыратә ҭыԥ аиқәырхарагьы илиршон. Аиҳабыра хьыӡшьала акәымкәа, ишахәҭоу еиԥш, уи иацу амчра инапаҿы иҟазарц азы Адлеиба иааирԥшуан адипломатиатә ҟазара ҳаракы.
Борис Виктор-иԥа дыздыруаз аӡәырҩы иргәалашәоит иажәақәа: «Сара сакәзар аҿыуаҩ, аӷәрагьы сара искызароуп» ҳәа.
Аԥсуа культура адгылара аиҭон
Борис Виктор-иԥа Адлеиба ихаан аԥсуа жәлар зыргәамҵуаз азҵаарақәа рацәаны иӡбан. Усҟан аҭагылазаашьа даараӡа иуадаҩын – аԥсуаа рзинқәа рыцҳашьарада Қарҭаа ирҿаҟәон. Убас, Адлеиба ибзоуралоуп аԥсуаа ишроуз Аҟәа ақалақь аҿы инхарц азы ашәҟәы аҽҭагалара азин. Акультура аусзуҩцәа аҳҭнықалақь аҟны ауаҭахқәа рырҭо иалагеит, аха уи аиҳагьы ихадароу – Адлеиба илшоз зегь ҟаиҵон иааизакны акультура арҿиаразы.
Идыру фактуп Борис Адлеиба даараӡа атеатр бзиа ишибоз, лассы-лассы Аԥсуа драматә театр аспектакльқәа дырҭаауан, насгьы араионқәеи ақыҭақәеи рҿы инхоз ауааԥсыра атеатр иаҭааларц азы алшарақәа аԥиҵон. Иара агәра ганы дыҟан – аԥсуа театр ахь имныҟәо аԥсуа культура пату ақәиҵом ҳәа.
Адлеиба иганахьала адгылара дуӡӡа рныруан Аԥсны асахьаҭыхыҩцәа реидгылагьы. Ишдыру еиԥш, Адлеиба идҵалоуп аԥсуа сахьаҭыхыҩцәа ԥарак дырҳаразы рсахьақәа аҳәынҭқарра иаанахәо ишалагаз. Иара убасгьы, аԥсуа культуразы акрызҵазкуа лагаланы иҟалеит – Адлеиба ибзоурала Аԥсны раԥхьатәи апрофессионалтә сахьаҭыхҩы Александр Чачба-Шервашиӡе иԥсыбаҩ иԥсадгьыл ахь архынҳәра, араҟа анышә иамадара.
Адлеиба иаамҭақәа рзы иҟалаз ихадоу ахҭысқәа рахь иԥхьаӡоуп Аԥснытәи аҳәынҭқарратә университети Аԥсуа телехәаԥшреи раԥҵара. Ҳәарада, урҭ аартын азеиԥштә милаҭтә-хақәиҭратә қәԥара аџьабаала, аха усҟантәи аамҭазы Аԥсны ахадара азызуаз ари аус адгылара ӷәӷәа аимҭазҭгьы, уи залымшахаргьы ҟалон. Усҟан Борис Адлеиба далахәын иарбанызаалак, егьа ихәыҷӡазгьы, азҵаара аӡбара.
Қырҭтәылатәи Акоммунисттә партиа Аԥснытәи ареспубликатә комитет аҵыхәтәантәи XXXVIII-тәи апартконференциа аҟны Борис Адлеиба иқәгылара, 1988 шықәса, ԥхынҷкәын 16
© АААК / Наала Аҩӡԥҳа (ашәҟәы «Аԥсуа саламшәҟәқәа, Адокументқәа реизга» аҟнытә)
Ижәлар ахьыҟаз иаргьы дыҟан
Ҳәарада, Апартиа Аԥснытәи аобком актәи амаӡаныҟәгаҩ, дарбанызаалак даҽаӡә иаасҭа ицәыуадаҩын аԥсуа жәлар ахьыԥшымразы рықәԥараҿы адгылара рыҭара. Убри дахцәажәауа, аҳәынҭқарратә усзуҩы Константин Озган ажурналист Екатерина Бебиаԥҳа лфильм аҟны иазгәеиҭон: «Борис Виктор-иԥа Адлеиба Аԥсны данахагылаз аамҭақәа рзы Асовет Еидгыла анапхгара ҟалашьак арҭомызт арегионқәа рнапхгаҩцәа рганахьала амилаҭтә-хақәиҭратә ҵасрақәа адгылара рырҭартә еиԥш аҭагылазаашьа». Ус шакәызгьы, уи ақәԥара иара дадгылеит, уи атәгьы иршаҳаҭит 1989 шықәса, хәыжәкырамзазы, Лыхнытәи Аизара ду аҟны.
Борис Адлеиба Лыхнытәи Ааԥхьара инапы аҵаиҩуеит, хәажәкыра 18, 1989 шықәса
Усҟан Лыхнашҭаҿы еизаз 36 нызқьҩык ауааԥсыра рнапы аҵарыҩит амаӡаныҟәгаҩ хадеи, Асовет Еидгыла Акомпартиа Акомитет ахадареи рахь ашәҟәы. Уаҟа аҳәара ҟарҵон, 1921 инаркны 1931 шықәсанӡа иҟаз Аԥснытәи Асоветтә Социалисттә Республика аиҭашьақәыргыларазы (Лыхны Аизара ду анымҩаԥысуаз аамҭазы Аԥсны Қырҭтәылатәи АССР автономтә республика аҳасабала иалан – аред.). Раԥхьаӡагьы уи ашәҟәы знапы анызҵаз Борис Виктор-иԥа Адлеиба иакәын, иара убри алагьы идырны икариера аҵәаӷәа ахьишьит: дук хара имгакәа актәи амаӡаныҟәгаҩ имаҵура нижьыр акәхеит.
Лыхнытәи Аизара ду аҽны, хәыжәкыра 18, 1989 шықәса
«Ари акрызҵазкуа фактуп ҳаб ибиографиа аҟны, уи ҳара – ихәыҷқәа ҳилаҽхәартә ҳҟанаҵоит. Сара сгәанала, иара ибзиаӡаны еиликаауан иҟаз аҭагылазаашьаҿы ижәлар дрылагылазарц шихәҭоу, имаҵуреи, иусуреи шицәыӡуазгьы дырны. Агәра ганы сыҟоуп, ижәлар рыгәҭа дгыланы дзыхьӡарц ииҭахыз шырацәаз», – иҳәеит Асҭамыр Адлеиба.
Аԥснытәи ААСР анапхгара Лыхнытәи Ааԥхьара (18.03.1989 ш.) аҵаҟа рфаксимилие
Апрофессор Турчанинов исаламшәҟәы
Апленум астенограмма ашәҟәы «Аԥсуа саламшәҟәқәа, Адокументқәа реизга» аҟнытә
Ашәҟәы «Аԥсуа саламшәҟәқәа, Адокументқәа реизга» адаҟьақәа, - Аԥсуа жәлар Рықәҵареи рнапынҵақәеи
«Арӡынба Аԥсназы илшаша рацәоуп»
Борис Адлеиба, аполитик ҵаула иаҳасабала ԥхьаҟатәи аԥеиԥш дазхәыцуан: аиҳабыраҿы дыҟанаҵ иҭыԥ аҟны дзыԥсахуа ауаҩы дишьҭан. Уи дагьиԥшааит – аҵарауаҩ қәыԥш, аоратор бзиа Владислав Григори-иԥа Арӡынба.
Арӡынба Москвантәи Аԥсныҟа иаарагьы Борис Адлеиба ибзоуралоуп изыҟала. Уи шыҟалаз атәы даараӡа аинтерес аҵаны игәалаиршәон ашәҟәыҩҩы Џьума Аҳәба исататиа «Борис Адлеиба иакәмызҭгьы» ҳәа хьӡыс измоу аҟны. Астатиаҿы иара еиҭеиҳәоит, ҽнак иара иахь Борис Виктор-иԥа дшымҩахыҵыз. Ашәҟәыҩҩы иахь аполитик иман аҳәара – Аԥсуаҭҵааратә институт аиҳабыс Арӡынба икандидатура адгылара аҭара. Аҳәба азныказы агәҩара ааирԥшит, акыршықәса Москва аус зухьаз аҵарауаҩ Аԥсны дааны аинститут ахагылара иҭаххарыма ҳәа. Абар уи астатиа аҟнытә ацыԥҵәаха:
«– Борис Виктор-иԥа, иахьынӡаздыруа, Арӡынба 20 шықәса инареиҳаны Москва аус иуеит. Ус анакәха, Аԥсуаҭҵааратә институт аҟны аусура иара дацәыхаразар ҟалап.
– Убри азоуп иара икадидатура сагьзазхәыцуа. Иара иакәым, ара инхо аԥсуаа зны-зынла ҳзеилибакаауам. Насгьы – иара Қарҭ аҳәатәы дацныҟәом. Иахьазы, ҳчынуааи ҳҵарауааи аӡәырҩы Қарҭ аиҳабыра ражәа иахыԥом. Ианамуҵәҟьагьы, аинститут аҟны иусура зышьақәымгылар, имаҵура ныжьны Москваҟа дхынҳәыр ҟалоит, уаҟа дызҿыз аус еиҭах дналагап. .. Сара сыԥсы ахьынӡаҭоу, Шеварднаӡе иажәақәа – аԥсуаа, акаҵақәа реиԥш ирҟьцлатәуп ҳәа ииҳәаз ахаангьы ианасыжьуам. Сара сгәанала, Арӡынба Аԥсназы илшаша рацәаӡоуп, ҳара ҳинтересқәа изыхьчалоит». Ишнеи-шнеиуаз, Борис Виктор-иԥа ишиҳәоз еиԥш иагьыҟалеит.
Борис Адлеиба ашахтиортә қалақь Ҭҟәарчал аҟны
Борис Адлеиба, Аҟәа, Ленин иашҭаҟны аиҳабыра рыҩны аргылараан
Иҷыдоу ԥыжәарак рымҭакәа
Борис Адлеибеи иԥшәмаԥҳәыс Лиудмила Лабахәуеи
«Аԥсуа ҭаацәарақәа зегь реиԥш ҳаҟан, иҷыдоу аԥыжәарақәа ҳәа ззырҳәо ҳамамызт. Ашколахь, аџьармыкьахь шьапыла ҳныҟәон. Ҳаб даҿагылан акала ҳалызкаашаз иарбанзаалак зегьы, иара убас ахарҟьарақәагьы бзиа ибомызт. Ҳанхон ԥшь-еихагылак змаз аҩны ахԥатәи аихагылаҟны, х-уадак змаз ауаҭах аҟны. Иахьазы уи Имам-Шамиль имҩала амшын азааигәара игылоу аҵыхәтәантәи аҩноуп. Сара схәыҷра зегь уаҟоуп иахьысхызга, еиҵаԥсоз акаруаҭ аҿы сыцәон. Аматериалтә мал ҳәа акгьы нимыжьит, иахьазы иҳамоу ҳара иҳарҳаз ауп», – еиҭеиҳәоит Асҭамыр Адлеиба.
Ԥшьҩык ихшара – иԥҳа Манана, иҷкәынцәа – Геннади, Ҭемыр, Асҭамыр – раб лассы-лассы дырбомызт: иаамҭа зегьы иусура иазикуан, ашьыжь шаанӡа индәылҵуаз ҵхагәаныла даауан. Амҽыша заҵәык хәыҷык заашәа аҩныҟа даауан ауп.
Борис Адлеиба иԥшәмаԥҳәыс - Лиудмила Лабахәуа, ахәыҷкәа – Мананеи, Асҭамыри, Ҭемыри дрыцны
Борис Виктор-иԥа бзиа ибон ашьапылампыл асра, даныхәыҷыз аахыс уи аспортхкала иҽазыҟиҵоан, амбахьчаҩ бзиасгьы дыҟан. Ашьапылампыл абзиабара иҷкәын еиҵбы Асҭамыр иахьгьы ииасит, уигьы ихәыҷратә шықәсқәа инадыркны ашьапылампыл дасуан. Насгьы, Асҭамыр алшара иоухьан иаразнак адунеизегьтәи ачемпионатахь ишьҭыз ашьапылампыл асразы Асовет Еидгыла аҿарацәа еизгоу ркоманда алаларазы. Аха азыҟаҵаҩ Асҭамыр димгаӡеит, нас уи аус иабгьы анырра аимҭаӡеит. Борис Виктор-иԥа иҷкәын димыцхрааӡеит – «уахь ацара иҽизаԥсамтәзар акәхап» ҳәа ҳәаны.
Асҭамыр Адлеиба иазгәеиҭоит, ианакәызаалак ахәыҷқәа рзы иҷыдоу, аԥыжәара зцу ҭагылазаашьак раб ишаԥимҵоз. Игәалаиршәоит, агәыбжьанытәи иашьа Ҭемыр қәҿиарала Ақыҭанхамҩатә институт далганы аҩныҟа данаа, игәы ишаанагоз иаб ҭыԥ бзиак идеигалап ҳәа.
«Исгәалашәоит, сашьа Москвантәи данаауаз зегь ҳаиԥылеит… Нас ҳазегьы – иааз сашьа ихаҭа, сан ҳазыԥшын ҳаб аҩныҟа ихынҳәра. Ус ҳгәы иаанагон: уажәы ҳаб Ҭемыр усура дишьҭуеит Аминистрцәа Реилазаарахь ҳәа. Насгьы уи азы иҟан амзызқәа – аинститут бзиа далгеит, иҵарагьы бзиаӡаны ихиркәшеит. Ахәылбыҽха ҳаб аҩны данааи, Ҭемыр иахь ихы нарханы ус иҳәоит: «Нас, уалгама? Ибзиоуп. Ашьыжь уҽеидкыла, Ҷлоуҟа уцоит. Уа иузыԥшуп. Амеханизациа зызу абригада бригадирс уҟалоит» ҳәа… Иҳаҳаз ҳазхамҵо ҳахьтәақәаз ҳкаҳахьан … Убас, 412-тәи «Москвич» изаахәаны, сашьа ҩышықәса ҳәа Ҷлоуҟа усура дышьҭын».
Убас, иналукааша аҳәынҭқарратә усзуҩ ҟәыш, апатриот, ахаҵареи аламысреи злаз ауаҩы игәы аисара иаҟәыҵуеит.
Борис Адлеиба асасцәа дырԥылоит
Михаил Горбачиови Борис Адлеибеи
Иахьатәи аамҭа иаҿырԥшны иуҳәозар, Борис Виктор-иԥа Адлеиба ачынтә кариера ду аҟаҵара илшеит. Аха ус шакәугьы, ажәа «ачынуаҩ» иара идукылаша ажәақәа рхыԥхьаӡараҿы актәи аҭыԥ аҿы игылаӡам: аиҳабыраҿы дыҟанаҵ иусқәа зегьы рҟны раԥхьаӡа игылаз ижәлари иԥсадгьыли ринтересқәа ракәын.
Џьума Аҳәба. «Борис Адлеиба иакәымызҭгьы». Астатиа, агазеҭ «Республика Абхазия» 05.06.2016-тәи аномер ианылаз
Екатерина Бебиаԥҳа лфильм «Ахацәа ишгылоу аԥсра иаԥылоит: Борис Адлеиба».
Адиаспора Агәыҳалалра
Абиԥарала иаауа агәыҳалалра: Мона Омар Абаза лгәалашәара иазкны
© Из личного архива Моны Омар Абаза
Египет
Египет иҟоу Абаза ҭаацәара рыбжьара заагарҭа маҷу ахаҭарнакцәа рыцхырааразы имҩаԥысуа агәыҳалалратә усура далацәажәеит аҵыхәтәантәи линтервиу аҟны египеттәи аԥсуа-абаза диаспора активистцәа ируаӡәкыз Мона Омар Абаза. Лара иаалырҟьаны лыԥсҭазаара далҵит рашәарамза 13 рзы, лгәы ахьаангылаз иахҟьаны.
Адунеизегьтәи аԥсуа-абаза конгресс аинфопортал ҳазҭоу амзазы Мона Омар Абаза лыҿцәажәара акьыԥхьразы ирхианы иаман: аха ари анҵамҭа мышқәак рыла «иагхеит», лара лхаҭа лыԥсы ҭаны дахьымӡеит. Рашәарамза 13 рзы Мона Омар Абаза лгәы аангыланы дыԥсит, 72 шықәса дшырҭагылаз. Аредакциа гәык-ԥсыкала адышшылара ҟанаҵоит, акыршықәса раахыс сыуаажәлар сызларыхәари ҳәа рымаҵ аура иаҿыз аԥҳәыс хазына дзыԥхаз лыуацәеи лҭынхацәеи рахь. Аинтервиу шазҳархиахьаз еиԥш ԥсахрада иаҳкьыԥхьуеит, Мона Омар Абаза ланду илымданы иаалгоз агәыҳалалра аус лара лаамышьҭахьгьы аԥсы ҭаны иаанхоит ҳәа агәыӷра ҳаманы.
Афото аҟны: Мона Омар Абаза дхәыҷны
© Мона Омар Абаза лҭаацәаратә архив аҟнытә
Египет иҟоу аԥсуа-абаза диаспораҿы активра аазырԥшуа ахаҭарнакцәа дреиуоуп Мона Омар Абаза, акыршықәса раахыс зыуаажәлар рыбжьара агәыҳалалратә усура мҩаԥызго. Лара излалҳәо ала, заагарҭа маҷу Абаза ҭаацәара рхаҭарнакцәа рыцхыраара – ланду 1960-тәи ашықәсқәа рзы дызлагахьаз аус иацызҵо акоуп. 1983 шықәсазы ланду лыдунеи анылыԥсах ашьҭахь, Мона Абаза агәыҳалалратә цхыраара аанымкылакәа, лхаҭа нап алыркит.
Ишәгәалаҳаршәоит, Египет иҟоу аԥсуа-абаза диаспора зегьы жәлак ала еидкылоуп, Абаза ҳәа ашәҟәы иануп, иахьазы иҟоу адыррақәа рыла, урҭ рхыԥхьаӡара зықьҩык рҟынӡа инаӡоит. Уажәшьҭа ишаԥу еиԥш, египеттәи адиаспора «Абаза ҭаацәара» ҳәа иашьҭоуп: уи алахәцәа зегьы ажәла Абаза ныҟәыргоит (иҟоуп зҭоурыхтә жәлақәа згәалашәо, иҟоуп изхашҭхьоугьы – аред.). Египет иҟоу аԥсуааи абазааи рыбжьарагьы, зехьынџьара еиԥш иҟоуп ацхыраара зҭаху ауаа, афинанстә цхыраарагьы уахь иналаҵаны. Убас еиԥш иҟоу ацхыраара аиҿкаареи, уи аҟаҵаразы аԥара аизгареи лнапы алакуп Мона Абаза. Лара АААК аинфопортал иазеиҭалҳәеит убас иҟоу ааигәатәи ҿырԥштәык аӡбахә.
«Иаҳхысыз амчыбжь азы ԥҳәызбак даҳзааит. 30-ҟа шықәса лхыҵуеит, лгәабзиара маҷк икәадоуп. Лаб длыԥхеит хышықәса раԥхьа иҟалаз амашәыр иахҟьаны. Лхала дынхон. Мызкы аҟара ҵуеит, бзиа илбаз ауаҩы длыԥшааит, аха аԥара лымамызт. Египет ишаԥу ала, хаҵеи ԥҳәыси анеибаго, ахаҵа иуалуп аҩны алхны уи аахәара, афымца неиуа аҟаҵара, абзазаратә техникала аиқәыршәара, аԥҳәыс лакәзар, аҩнымаҭәа аалхәоит. Абаза ҭаацәараҿы ацхыраара аҟаҵара зылшоз зегь еидаҳкылан, 26 нызқь фунт аԥара еизаҳгеит (египеттәи афунт ари анҵамҭа аныҟаҵаз аамҭазы инықәырԥшшәа 3.9 аурыс мааҭ иаваҟәылоит, мамзаргьы 0.06 доллар – аред.) абасала, илҭахыз зегь лоуртә иҟалеит», – ҳәа еиҭалҳәеит Мона Омар Абаза.
Мона Омар Абаза лҭаацәара дрыцны
Лара илымоу аԥышәала, ас еиԥшқәа маҷымкәа иҟалахьеит. Агәыҳалалратә цхыраара аиҿкааҩ иазгәалҭеит, зны-зынла ауаа иаалырҟьаны убас еиԥш ахҭысқәа ишрықәшәо: аԥара иаарласны ирҭахуп, аха аҳәынҭқарратә цхыраара рыхәом, ма иазхом. Иаҳҳәап, аӡәы зыԥшрак ҟамҵакәа аоперациа изутәуп.
Мона лыԥҳа – Иман Абаза лхәыҷқәеи лареи
Мона Омар Абаза абитуриентцәа қәыԥшқәа афинанстә цхыраара рыҭарагьы лҽазылшәоит.
«Ҷкәынак дыҟан, даара дҟәышын, иҭахын америкатәи ауниверситет дҭаларц, аха уи иацу ахарџь дзаҵгәомызт. Египеттәи ауниверситетқәа рҭалара уи аҟара аԥара рацәа агаӡом, аха иара Америка аҵара иҵаларц иҭахын, уи нас акырӡа иаҳа ахә цәгьоуп. Убри ҳицхрааит, уажәазы иҵара далгахьеит, аус иуеит. Иаҳҭаз аԥара иргьежьырцгьы далагахьан, аха уи ацымхәарас уаргьы ацхыраара зҭаху џьоукы ирыҭа ҳәа иабжьызгеит», – еиҭалҳәеит Мона Абаза.
Мона Омар Абаза лмоҭеи лареи
Лара лажәақәа рыла, Абаза ҭаацәара ахаҭарнакцәа зегьы аԥареизгарақәа раан иахьынӡарылшо рхатә харџь аларҵоит. Абас ала, 50 шықәса раԥхьа ланду Азиза ихацлыркыз аус иахьагьы иаҭаху ак акәны ишыҟоу аршаҳаҭуеит. Лара Мона Омар Абаза лхаҭагьы иахьа дандухахьеит, уи лмоҭа уажәшьҭа иқәра наӡоуп, иаргьы ацхыраара аус далахәуп – азеиԥш ус ихатә ԥара алеиҵоит.
«Смоҭа мызқәак раԥхьа аусура далагеит, ауниверситет далгахьеит, Еиду Америкатәи Ашҭатқәа рҟны дынхон, уатәи ауниверситет аҿы шықәсқәак аус иуан. Уажәы ара Египет дыҟоуп, иаб иеиԥш анџьнырс аус иуеит. Ус иасҳәеит: уажәшьҭа уаргьы аус ууеит, ауалафахәы уоуеит, ус анакәха ацхыраара зҭаху рзы хәҭак алауҵалароуп ҳәа. Ԥшьба-хәба мзы ҵуеит азеиԥш фонд ахь иаргьы аԥара алеиҵоижьҭеи. Абасалоуп ҳусура шымҩаԥаҳго», – лҳәеит Мона Омар Абаза.
Аусутә еиҳарак ианырцәоу аныҳәақәа рыламҭалаз ауп: Мона Омар Абаза лажәақәа рыла, усҟан «иахьынӡауа ирацәаны ацхыраара уҭаххоит».
«Аҭаацәара дуқәеи ахәыҷтәы ҩнқәеи рахь афатә-ажәтә ҳашьҭуеит. Аԥрынџь, ахәша, ашьаҳариа, ашьақар, ачаи наҳашьҭуеит. Аныҳәақәа раан ахәыҷқәа амаҭәа-ҩыҭәа, ашьаҵақәа уҳәа ҳамҭас ираҳҭоит, амаҭәа ҿыцым, аха ихангьы иҟаӡам», – лҳәеит Абаза.
Адиаспора Агәыҳалалра Египет
Есышықәсатәи асахьаҭыхыҩцәа «Ааԥынтәи рцәыргақәҵа» аатит Аҟәа
Аԥсны
Аԥсуа сахьаҭыхыҩцәа «Ааԥынтәи рцәыргақәҵа» аатит Аҟәа, Ацәыргақәҵатә зал хада аҟны.
Ацәыргақәҵа аартуа, Аԥсны Асахьаҭыхыҩцәа реидгыла ахантәаҩы Витали Џьениа, иазгәеиҭеит, ари иссиру аҭыԥ ишеиднакыло еиуеиԥшым ажанрқәа: асахьақәа, аскульптурақәа, акыц (акерамика) иалху амаҭәарқәа. Иара иажәақәа рыла, «Ааԥынтәи ацәыргақәҵа» ҷыдарас иалоу – асахьаҭыхыҩ ҿарацәеи ихатәроу аҟазацәеи аамҭаказы иахьаарԥшу ауп. Ари аҩыза аҭагылазаашьа иаԥнаҵоит аҩ-абиԥарак рҟазара аимдаразы алшара бзиақәа.
Асахьаҭыхыҩцәа реидгыла ахьӡ ала, уи ахантәаҩы Витали Џьениа, автор қәыԥшцәа ирзеиӷьеишьеит апрофессионалтә еиӷьӡарақәа.
«Ҳара ҳзы гәахәара дууп иҿыцу асахьаҭыхыҩцәа рабиԥара иахьазҳауа, даараӡа шәара ҳшәықәгәыӷуеит», - иҳәеит иара.
Асахьаҭыхыҩцәа рзы «Ааԥынтәи ацәыргақәҵа» русумҭақәа ахьцәырырго ихадоу ҭыԥны иҟоуп.
Иара убри аамҭазы, ари аусмҩаԥгатә иҳанаҭоит алшара, иҿыцу авторцәа рабадырразы - лҳәеит асахьаҭыхҩы Диана Хынҭәԥҳа. Ацәыргақәҵаҿы иаарԥшуп аӡшәыгала иҭыху лара лусумҭақәа хԥа.
«Абар уажәшьҭа ҩышықәса ҵуеит «Ааԥынтәи ацәыргақәҵаҿы» сусумҭақәа аарԥшуижьҭеи. Сара сзы гәахәара дууп ари аҩыза алшара ахьсымоу. Ари азал даараӡа ибзиоуп, алашарагьы уаҳа назҭахым еиԥш асахьақәа ирықәԥхоит. Иҟоуп аусумҭақәа, еиуеиԥшым иҿыцу атехникақәа ирықәыршәаны иҭыху», - лҳәеит Хынҭәԥҳа.
Аҟәатәи асахьаҭыхратә ҵараиурҭа астудент Мариа Делԥҳа лгәаанагарала, «Ааԥынтәи ацәыргақәҵа» асахьаҭыхыҩ қәыԥшцәа ралахәра – хәы змам ԥышәоуп. Ахәаԥшцәеи аекспертцәеи рыхәшьарақәа иаҳдырбоит ԥхьаҟатәи ҳаизҳаразы амҩа иашақәа.
«Сара ицәырызгеит акыц (акерамика) иалху амаҭәарқәа хԥеи ҩ-сахьаки. Сара сзы акраҵанакуеит сусумҭақәа ихатәроу асахьаҭыхыҩцәа русумҭақәа рывара иахьцәыргақәҵоу. Автор изы уи гәахәароуп, насгьы, авторк иаҳасабала удырҽхәозар, ԥхьаҟагьы еиҳа еиӷьны иҟасҵандаз ҳәа уҟалоит», - лҳәеит Делԥҳа.
Есышықәстәи «Ааԥынтәи ацәыргақәҵа» аартызаауеит мшаԥымза 5 рҟынӡа. Аҭаара хәыда-ԥсадоуп.
АААК Акультура
Абаҩхатәра злоу ахәыҷқәа рвокалтә конкурс «Орфеи» аҿы аиааира згаз алкаахеит
© Оксана Ҵәыџьԥҳа
Ахҭысқәа
Очамчыра ихыркәшахеит ашәаҳәаҩ қәыԥшцәа рвокалтә конкурс «Орфеи».
Шықәсыбжак иназынаԥшуа имҩаԥысуаз абаҩхатәра злоу аԥсуа хәыҷқәа рвокалтә конкурс «Орфеи» хыркәшахеит рашәарамза 20 рзы, Очамчыра. Гран-при лоуит 12 шықәса зхыҵуа Викториа Микааԥҳа, актәи аҭыԥ лгеит Саида Азизова, уи аԥхьа, аконкурс аетапқәа руак аҟны АААК аҳамҭа ҷыда занашьаз.
Уажәазы Саида иналыгӡеит Димаш Кудаибергенов иашәа «Любовь уставших лебедей» («Иааԥсаз агьадқәа рыбзиабара» – аред.). Ҳәарада, уи иҳараку ҩаӡароуп, избан акәзар Димаш ибжьы уникалтәуп – уи адиапазон ф-октавак амоуп.
Гран-при занашьахаз Викториа Микааԥҳа аконкурс афинал аҟны иналыгӡеит Селин Дион лашәа My Heart Will Go On («Сгәы шеислац еислоит» – аред.) еицырдыруа акиносахьа «Титаник» аҟнытә.
Ашәаҳәаҩ қәыԥш лажәақәа рыла, иналыгӡаз ашәа алхраҿы длыцхрааит Саида Азизова: дара, аконкурс иалахәыз ахәыҷқәа зегь реиԥш, аиҩызара рыбжьалеит. Викториа профессионалла авокал лҽазыҟалҵомызт, аха «ашәаҳәара еснагь бзиа илбон». Аиааира шылгаз инагӡаны агәра лгаанӡа ашәаҳәаҩ қәыԥш лцәаныррақәа ҳацеиҩылшеит.
«Гран-при соуеит ҳәа сыҟаӡамызт, ахԥатәи, ма аҩбатәи аҭыԥ згар ҟалап ҳәа сазхәыцуан. Сгәырӷьара ҳәаак амам. Авокал арҵаҩы дсыԥшаар сҭахуп, иаҳа еиӷьны сҽазыҟасҵаларц, нас амузыка аҵаразгьы. Абас еиԥшш аконкурс ҟалоит ҳәа ансаҳа, сымшәакәа схы аласырхәырц ахьысыӡбаз сгәы иахәоит. Иҭабуп ҳәа расҳәоит зегьы, еиҳаракгьы сырҵаҩцәа», – лҳәеит авокалтә конкурс аҟны аиааира згаз ашәаҳәаҩ.
Апроект алахәцәа зегьы авокал аганахьала иазыҟалҵон Лика Ҵәыџьԥҳа. Лара лоуп егьырҭ апроект аиҿкааҩцәа дрыцны Очамчыра араион зегьы иалсны аконкурс азы абаҩхатәра злоу ахәыҷқәа алызкаауаз.
© «Аҟәафон»
«Даара сеигәырӷьоит аконкурс ахьымҩаԥысыз. Иҭабуп зегьы!» – лҳәеит Ҵәыџьԥҳа.
Аконкурсантцәа рықәгылара ахәшьара азыруан икомпетенттәу аӡбаҩцәа. Урҭ рхыԥхьаӡараҿы дыҟан еицырдыруа аԥсуа музыкант Анри Гәымба (Саида Азизова лзы АААК ҳамҭа ҷыдас иҟанаҵаз ашәа автор – аред.). Иара иажәақәа рыла, аконкурс аҟны «иџьаишьаз, игәы иахәаз рацәаны ибеит».
«Сара сеигәырӷьоит абас абаҩхатәра злоу ахәыҷқәа ахьҳамоу. Ҳәарада, аус зыдулатәу аҟоуп, аус улатәуп, аха ихадароу – агәыцә ыҟоуп, абаҩхатәра цқьа рылоуп. Аиааира заҳҭаша иалхра даара иуадаҩын. Акыраамҭа ҳаилацәажәон. Аха, сгәы иаанагоит, ииашаз аӡбамҭа ҳадаҳкылеит ҳәа», – иҳәеит Гәымба.
Ашәаҳәаҩ қәыԥшцәа ахәшьара рылҭон иара убас урыстәылатәи авокалтә конкурс «Голос» алахәцәа инарылукаашаз ашәаҳәаҩ Мариам Мерабова. Лара Аԥсны ибзианы ирдыруа шәаҳәаҩуп, араҟа лассы-лассы аконцертқәа мҩаԥылгоит.
«Апроект анагӡара иацхрааз зегьы иҭабуп ҳәа расҳәоит. Убасҟаҩык ахәыҷы лашақәа збеит, ԥсабарала абаҩхатәра цқьа злоу. Урҭ хымԥада ԥхьаҟа еизҳалароуп, аҵара роуроуп, ирыҭатәуп рҟазара инагӡаны ицәырызгаша адыррақәа. «Орфеи» сара сыззыԥшымыз, аха уамакала сгәы иахәаз аартрахеит. Аҩаӡара ҳаракны имҩаԥгоуп! Аномерқәа зегьы сахьаркны инагӡан. Ахәаԥшцәагьы даараӡа иразын, иқәгылоз адгылара ӷәӷәа рырҭон», – лҳәеит Мерабова.
АААК аханатә инаркны ари аконкурс адгылара анаҭоит. Аконгресс ахьӡала дықәгылеит Аҳәса Рхеилак ахантәаҩы Гета Арӡынԥҳа, лара аконкурс аиҿкааҩцәеи очамчырааи зегьы ирыдылныҳәалеит абри «апроект хазына».
«Сара даара акырынтә срызхәыцит алахәцәа ранацәа. Ухәыҷы дызҳаны, асцена дықәгыланы ашәа шиҳәо абара, аҳара акырӡа иаԥсоуп… Иҭабуп абас ахәыҷқәа ахьышәааӡаз. Иҭабуп абри аныҳәа аиҿкаара зџьабаа аду зегьы», – лҳәеит Арӡынԥҳа.
«Орфеи» – ҳазҭоу ашықәс ажьырныҳәамза инаркны рашәарамзанӡа Очамчыра араион аҟны имҩаԥысуаз музыкатә конкурсуп. Аконкурс «Орфеи» амҩаԥгара аидеа лызцәырҵит Валериа Адлеиԥҳа – ателеканал НТВ аҟны имҩаԥсыуаз авокалтә проект «Ты супер» актәи асезон аҟны аиааира згаз.
Аконкурс аспонсор хадас иамоуп аилахәыра «Аҟәафон», ганрацәала аконкурс адгылара анаҭеит Адунеизегьтәи аԥсуа-абаза конгресс. Аконкурс иалахәыз ахәыҷқәа реиҳараҩык зсоциалтә ҭагылазаашьа уашәшәыроу аҭаацәарақәа ирылҵит. Зынӡа аконкурс аетапқәа зегьы ирылахәын 17-ҩык ашәаҳәаҩ қәыԥшцәа. Урҭ зегьы – Очамчыра араион ақыҭақәа ирылҵыз аҟазара злоу ахәыҷқәа роуп, урҭ рахьтә аӡәырҩы амикрофон ахаан рнапаҟны ирымкыцызт.
Иналукааша аԥсуа актриса Софа Агәмаа лырҿиаратә ԥсҭазаара иазку афотоцәыргақәҵа аадыртит Аҟәа
© Лана Аԥшьлаа
Ахҭысқәа
Аԥсны Жәлар рартистка Софа Агәмаа лиубилеи иазку афотоцәыргақәҵа "Время счастливых находок" аартра мҩаԥысит Асахьаҭыхыҩцәа реидгыла ацәыргақәҵатә зал хадаҟны, ԥхынҷкәын 20 рзы.
Аԥсны Жәлар рартистка Софа Агәмаа лхатә архив аҟынтә 70 фотосахьа инареиҳаны ицәырган аԥшьаша, ԥхынҷкәын 20 рзы иаартыз афотоцәыргақәҵа «Время счастливых находок» аҟны. Ацәыргақәҵа азкын Софа Хынтрыгә-иԥҳа 80 шықәса лхыҵра аиубилеи, иагьаанарԥшуан актриса лырҿиаратә ԥсҭазаараҿы реиҳа иналукааша ахҭысқәа.
Лыԥсҭазаараҿы ус хаданы илыԥхьаӡо, ҳәарада, атеатр ауп ҳәа азгәалҭеит Агәмааԥҳа, ажурналистцәа дрыҿцәажәауа. Гәаартыла илҳәеит илхәмархьоу арольқәа зегьы лгәаҵа ишҭоу, урҭ зегьы «лхәыҷқәа реиԥш» гәыбылрала дшырзыҟоу.
Ацәыргақәҵа аартраҿы иаԥхьеит Аԥсны ахада иҟаиҵаз адныҳәалара. Атәыла ахада иазгәеиҭеит Софа Агәмаа ллагала шдуу «актиорцәа рабиԥара ҿыц аиҵааӡараҿы, Аԥсны аҳәынҭқарратә аҿартә театр ашьақәыргылареи, уи асахьркыратә напхгараҭареи рҟны».
Софа Хынтрыгә-иԥҳа иеизаз ирзеиҭалҳәеит напхгара зылҭо Аҿар ртеатр ԥхьаҟатәи гәҭакқәас иамоу. Атеатр иқәнаргылараны иҟоуп аспектакль ҿыцқәа, хаҭалагьы, Баграт Шьынқәба ироман «Ацынҵәарах» иалоу афырхацәа асценаҿы «рыԥсы ҭарҵарц» ргәы иҭоуп.
«Ҳагәҭакқәа рацәоуп, Анцәа иҳаиҭар, зегьы ҳрыхьӡоит», – ҳәа агәыӷра аалырԥшит артистка.
Ацәыргақәҵа аҭааҩцәа рыбжьара иҟан аҿарацәа рацәаҩны, асасцәа шьардаҩык ааит, Аҟәантә мацара акәымкәа, Аԥсны егьырҭ ақалақьқәеи араионқәеи рҟынтәгьы.
«Гәахәара дула сааит арахь. Софа Агәмаа лыспектакльқәа ԥыҭк срыхәаԥшхьеит – еснагь угәаҿы ԥхаррак нрыжьуеит, ҩныҵҟала улашаӡа уҟарҵоит. Аԥсынҵыра ду лзеиӷьасшьоит!» – лҳәеит Гагрантә иааз Милана Шәлымԥҳа.
Ахәылԥаз аҟны Софа Агәмаа лыхьӡала ажәа ҟәандақәа ирҳәоз шьарда ирацәан.
«Зеиԥш дыҟам, иссиру, иблахкыгоу Софа Агәмаа! Амелодрамеи акомедиеи еиҟараны изыцааиуа, аҩ-жанрк рҟны улыршанхартә ахәмарра зылшо артисткоуп», – ҳәа азгәалҭеит Аԥсуа телехәаԥшра ажурналист Лана Аԥшьлааԥҳа.
Атеатри акинои рактриса, Аԥсны Жәлар рартистка Софа Агәмаа лкариера хацлыркит Қарҭтәи атеатралтә ҵараиурҭа 1961 шықәсазы далганы данаа ашьҭахь. Усҟан лара иаразнакала дрыдыркылеит Самсон Ҷанба ихьӡ зху Аԥсуа драматә театр атруппахь. Лырҿиара ашықәсқәа зегьы ирылагӡаны артистка иаԥылҵеит 70 инареиҳаны ахаҿсахьақәа. Иахьа уажәраанӡагьы аԥсуа публика бзиа дбаны илыхәаԥшуеит. 2014 шықәса нанҳәамза инаркны Софа Агәмаа асахьаркыратә напхгара алҭоит Аԥсны аҳәынҭқарратә аҿартә театр. Ԥхынҷкәын 20 рзы артистка лымшироуп, сынтәа 80 шықәса лхыҵра аиубилеи азгәалҭоит.
«Абраскьыл ифырхаҵарақәа»: еицырдыруа аԥсуа легендала амультфильм аԥҵахоит
© Асҭамыр Кәыҵниа
Аетнографиа
Аԥсуа шәаҳәаҩы, асахьаҭыхҩы, иара убасгьы амультипликатор Асҭамыр Кәыҵниа аус адиулоит аԥсышәала ицәажәо амультфильм «Абраскьыл ифырхаҵарақәа».
Ааигәа иҭыҵраны иҟоуп Абраскьыл изку аԥсуа фырхаҵаратә епос шьаҭас измоу амультипликациатә фильм. Амультфильм аус адиулоит еицырдыруа аоператә шәаҳәаҩы, асахьаҭахҩы, аԥсуа ҳәамҭақәа рыла акомиксқәа равтор Асҭамыр Кәыҵниа. Убарҭ акомиксқәа шьаҭас иганы Асҭамыр иаԥиҵоит амультфильм, макьаназы уи хьӡыс иамоуп – «Абраскьыл ифырхаҵарақәа» ҳәа. Акомиксқәа реиԥш, амультфильмгьы аԥсуа бызшәалоуп ишцәажәо.
Абраскьыл – уззымиааиуа, зхы ҳаҭыр ақәызҵо хаҵа гәымшәоуп. Аӷацәа рҟынтә ижәлар ихьчарц азоуп дызиз, амчи ачҳареи злоу ҵеины изҳаит. Ирашь анибжьа ашьҭахь, дзызкыз ахықәкқәа рынагӡара иҽазикуеит. Алегенда излаҳәо ала, аамҭак ашьҭахь, аӷацәа рыдагьы, анцәақәагьы дырҿагыло далагоит – убри амшала иара дахьырхәын, имч имхын. Абри аҭагылазаашьа иаӷацәа рхы иархәаны, Абраскьыли уи иҽи аҳаԥы аҩныҵҟа ирԥахуеит.
«Шьаҭас изгеит еицырдыруа асиужет, аха сара уи шьаҭанкыла исыԥсахит, – еиҭеиҳәоит амультипликатор. – Уи [излалҵуа ала] еиҳарак икомедиоуп уҳәар ҟалоит. Амультфильм ахәыҷқәа реиԥш, адуцәагьы иргәаԥхоит. Ахронометраж ала – 17 минуҭ рҟынӡа инаӡоит».
Леон Кәыҵниа абжьы ахаиҵоит амультфильм "Абраскьыл ифырхаҵарақәа"
Кьасоу Ҳагба абжьы ахаиҵоит амультфильм "Абраскьыл ифырхаҵарақәа"
Асҭамыр Кәыҵниа иажәақәа рыла, амультфильм аԥҵара – аџьабаа ду ацуп, насгьы аамҭа рацәа зго процессуп. Амультфильм анҭыҵуа аамҭа атәы далацәажәо, иара иҳәеит, уи шазгәаҭоу ҳаԥхьаҟа, лаҵарамзазы.
«Астудиа умамкәа амультфильм аԥҵара мариам. Уи еиҳагьы иаруадаҩуеит иара усгьы иҿиам ахырхарҭа. Амультфильм азы ҷыдала иаԥҵахоит амузыка, уи аус адиулоит Денис Арухаа (еицырдыруа аԥсуа амузыкаԥҵаҩы – аред.)», - ҳәа азгәеиҭеит Кәыҵниа.
Ерик Миқаа абжьы ахаиҵоит амультфильм "Абраскьыл ифырхаҵарақәа"
Михаил Цкәуа абжьы ахаиҵоит амультфильм "Абраскьыл ифырхаҵарақәа"
Иахьазы амультфильм афырхацәа абжьы рхаҵара аус напы аркуп. Афырхацәа руаӡәк, еицырдыруа КВН ахәмарҩы Ҭемыр Аршба («Ужас» хьыӡ ҷыдас измоу) ибжьала дцәажәоит.
«Гәахәароуп, аинтерес зҵоу, аԥсуа бызшәала ицәажәо амультфильм ахьаԥҵахо. Ҳәарада, мап сзымкит афырхацәа руаӡәк абжьы ихаҵара ансыдыргала. Схаҭагьы сазыԥшуп амультфильм аҭыҵра, ахәыҷқәеи ҳареи ҳаицахәаԥшырц азы. Агәра ганы сыҟоуп, Асҭамыр дызҿу аус ибзиаӡаны ишынаигӡо», - азгәеиҭеит Аршба, апроект иалахәра далацәажәо.
Ҭемыр Аршба абжьы ахаиҵоит амультфильм "Абраскьыл ифырхаҵарақәа"
Руслан Шьакаиа абжьы ахаиҵоит амультфильм "Абраскьыл ифырхаҵарақәа"
Амультфильм афырхацәа убасгьы рыбжьқәа рхарҵеит актиорцәа Руслан Шьакаиа, Михаил Цкәуа, Кьасоу Ҳагба, Ерик Миқаа. Амультфильм абжьы арежиссиорс дамоуп еицырдыруа аԥсуа актиор Џьамбул Жьорданиа.
Абраскьыл изкыз раԥхьатәи акомикс Асҭамыр Кәыҵниа иазирхиеит 2009 шықәсазы. Усҟан уи аҭыжьраҿы ацхыраара инаҭеит Аԥсуа бызшәа аҿиара афонд (2016 шықәса, ажьырныҳәамза инаркны уи еиҭашьақәыргылоуп абызшәатә политиказы аҳәынҭқарратә еилакы ҳәа – аред.). Акомиксқәа аԥхьаҩцәа иргәаԥхеит, иадҵаалозгьы рацәаҩхеит. Анаҩс, Асҭамыр иҭижьуеит аҩбатәи акомикс – аԥсуа фырхаҵа «Наԥҳа Кьагәа» изку аҳәамҭа шьаҭас измоу. Иахьазы амультфильм анаҩсгьы Асҭамыр Кәыҵниа акомикс ҿыцқәа раԥҵара даҿуп. Урҭ рахьтә иҟоуп ихиоугьы, аха макьаназы дара акьыԥхь рымбацт.
Гета Арӡынԥҳа Москва иаартыз АААК апавильон аусура иазкны: Аконгресс иарҳаит 30-ҩык алахәцәа ҿыцқәа
АААК иалоу аҳәсақәа ррегионалтә хеилакқәа аус рыцуразы акоординатор Гета Арӡынԥҳа Москва имҩаԥысыз аԥсуа культура афестиваль «Аԥсны» аҟны иаартыз Аконгресс апавильон аусура аихшьалақәа ҟалҵеит.
Адунеизегьтәи аԥсуа-абаза конгресс иалалеит 30-ҩык ауааԥсыра Москва имҩаԥысуаз аԥсуа культуратә фестиваль «Аԥсны» аҳәаақәа ирҭагӡаны ҳәа адыра ҟалҵеит АААК иалоу аҳәса ррегионалтә хеилакқәа аус рыцуразы акоординатор Гета Арӡынԥҳа. Ари акультура афестиваль ахьымҩаԥысуаз москватәи апарк «Красная пресня» аҟны цәыббра 30 рзы иаартын Аконгресс апавильон, изҭахыз зегьы уи инадгыланы Аконгресс иалалар рылшон.
Аконгресс апавильон аусура убас еиҿкаан, уи иаҭаауаз азхәыцны, иргәаԥханы Аконгресс алаларазы аӡбамҭа рыдыркылартә еиԥш: аволонтиорцәа инарҭбааны иеиҭарҳәон Аконгресс аусура ззынархоу ахықәкқәа, раԥхьаӡа иргыланы – адунеи иалаԥсоу аԥсуа-абаза жәлар реидкылара.
Аконгресс иарҳаит 30-ҩык алахәцәа ҿыцқәа
«Ҳусураҿы иџьаҳшьашаз амомент ҟалеит, аурыс ӡӷаб, игәцаракны иаҳзыӡырҩуаз, Аконгресс алалара сҭахуп ҳәа данааҳадгыла. Лара лажәақәа рыла, «аргылара иазынархоу апозитивтә идеиақәа ҳрымҽхакны ҳаҟоуп», убри аҟнытә ларгьы ҳаилазаара дахәҭакзарц лҭаххеит», – ҳәа ҳзеиҭалҳәеит Арӡынԥҳа.
Лара иазгәалҭеит ҿыц Аконгресс иалалаз рхыԥхьаӡараҿы ишыҟоу ԥшьҩык ашәуа ҭыԥҳацәа, урҭ руаӡәы аҳәса ррегионалтә хеилак аҿы хатәгәаԥхарала аусура дазхиоуп.
«Абазашҭантә ҳахәшьцәа гәахәара дула анкета хадырҭәаауан, урҭ гәык-ԥсыкала ҳусураҿы иҳавагылазарц рҭаххеит. Руаӡәы, Инна Дармилова, АААК иалоу аҳәса ррегионалтә хеилак далахәзарц лҭаххеит. Уи даара ҳаигәырӷьеит. Хымԥада, лара ҳусура далаҳархәуеит», – ҳәа лгәы ацԥыҳәаны еиҭалҳәеит Гета Арӡынԥҳа.
Афестиваль аҟны иаартын Адунеизегьтәи аԥсуа-абаза конгресс апавильон. Агәаҳәара змаз зегьы Аконгресс иалалар рылшон, иара убасгьы ирылшон уи аҭоурыхи аусура ахырхарҭақәеи еилыркаарц
АААК апавильон аҿы иқәыргылаз аекран аҟны ицәырган Аконгресс аинформациатә портал, убри аҟнытә аҭааҩцәа зегьы уи аусушьа рбар рылшон. Аволонтиорцәа еиҭарҳәон асаит аҟны аҽҭаҩра шыҟало, еиуеиԥшым аинформациа иманшәаланы ишыԥшаатәу. Уи адагьы зегьы ирызшан Аконгресс аусура атәы инарҭбааны иахьаҳәо аинформациатә буклетқәеи, асаит аҭыӡҭа зныз авизиткақәеи, аҽҭаҩра, ма иаҳа ихарҭәаау аинформациа зҭаххо рзы.
Зеиԥшла апавильон аусура ахҳәаа азыҟауҵозар, аҳәаанырцә инхо ҳџьынџьуаа рахь ааԥхьара аҟаҵара иазкын уҳәар ауеит, аганаҿ инымхарц, абаза жәлар реидкылара хықәкыс измоу Аконгресс иалаларц, уи аусура иахәҭакхарц.
Москватәи аԥсуа диаспора аиҳабы Беслан Агрба даҭааит афестиваль «Аԥсны» аҟны иаартыз Адунеизегьтәи аԥсуа-абаза конгресс апавильон
АААК иалоу аҳәсақәа рхеилак акоординатор агәра ганы дыҟоуп, ари ахырхарҭала аусура ишацҵалатәу, Аконгресс аӡбахә иаҳагьы ирацәаҩны ираҳаразы, уи иалало рхыԥхьаӡара иацларазы.
Ас еиԥш арккаратә усура иаанашьҭуа алҵшәақәа рыхә ҳаракны ишьатәуп. Ари афестиваль – адиаспора рхаҭарнакцәа реиныриара адагьы, аԥсуа доуҳаи, ахшыҩҵак ҿыцқәеи зегьы иахьеицҳауа ҭыԥхеит. Иара убри алагьы ҳдацԥашәқәа ҳхашҭӡом, ҳкультуреи, ҳқьабзқәеи рыԥшӡара ҳагәылахалоит. Сара сгәы иаанагоит абри афестиваль иаҭааз зегьы, уаҟа ирбаз-ираҳаз акыраамҭа ргәы иҭымҵәо ацәанырррақәа шырзыннажьуа», – ҳәа лажәа хлыркәшеит лара.
Гета Арӡынԥҳа иара убас дшақәгәыӷуа лҳәеит хара имгакәа Москва ақалақь аҿы аҳәса рхеилак арегионалтә ҟәша аартра.
✊️
Нарҭаа репос
Аԥсуа Нарҭтә епос: илегендартәу жәлар раԥҵамҭа
Аетнографиа
Аепос – жәларык рлегендақәеи рмифқәеи еидызкыло баҟак аҳасабала иконкреттәу авторк дамаӡам, иагьышьақәгылоит шықәсырацәала. Нарҭаа репос ижәытәӡатәиу фольклортә баҟаны иахьыҟоу адагьы, аԥсуа жәлар зқьышықәсала ишьақәгылоз рыбзазашьа аҭҵаараҿы аҭоурыхдырцәа ирыхәо, хәы-змаӡам материалуп.
Ажәа «аепос» ажәытә бырзен бызшәа аҟынтә иаауеит. Алитератураҿы ихадоу ажәабжьеиҭаҳәаратә жанрқәа хԥа ируакуп, алирикеи адрамеи инарываргыланы. Аинтерес зҵоу акоуп аепос автор дахьамам. Уи аҿиареи ашьақәгылареи аамҭа рацәа агоит, аԥҵара иалахәуп ажәлар зегьы. Убри аҟнытә афырхацәа ирызку алегендакәеи амифқәеи инарываргыланы иара иагәылоуп ажәытәан ажәлар рыԥсҭазаашьа зеиԥшраз азы аматериал. Лассы-лассы уи ажәытәтәи аҭоурых даара иҵаулоуп.
Индиа жәлар репос «Рамаиана» ашумерцәа рҿы – «Гильгамеш», мамзаргьы аерманцәа рҿы – «Давид Сасунтәи» шыҟоу еиԥш, Кавказ жәларқәа ирымоу Нарҭаа репос адунеитә фольклор ижәытәӡатәиу баҟоуп. Кавказ жәларқәа рфырхаҵаратә епос иахьанӡа аԥсы ҭаны иаҳзааит, уи злаԥҵоу асахьаркыратә ажәа уаршанхаратә иҟоуп.
Ҿаԥыцла иааргоз. Нарҭаа репос ашьақәгылара.
Амч дуи афырхаҵареи злаз, адоуцәа ирабашьуаз, хьыӡрацра ицоз аишьцәа ирызку амифқәа змоу Кавкз жәларқәа рацәоуп. Раԥхьаӡа иргыланы аԥсуа-адыга жәларқәа – аԥсуаа, ашәуаа, аубыхцәа, адыгаа, аҟабардақәа, ачерқьесцәа. Иара убас ауаԥсаа: аҵарауаа шьоукы ргәаанагарала ашәуаа рнарҭтә епос еиҳа иҵаулоу ашьаҭақәа амоуп. Нарҭаа ирызку ажәабжьқәа уԥылоит иара убасгьы аҟарачқәеи абалкарцәеи рҟны. Уарла-шәарла иҟоуп аваинах фольклор аҿгьы – ачечен жәлари аингуш жәлари рҟны.
Абарҭ ажәабжьқәа зегьы рсиужетқәа реиҳарак шеиԥшугьы ажәларқәа, досу репос иамоуп иара ахатә ҷыдарақәа. Иҟалап уи зыхҟьаз ажәабжьеиҭаҳәацәа дара рыжәлар азы иҟазшьарбагаз адунеиҳәаԥшышьеи рыгәрахаҵарақәеи ахьаларҵоз азакәзар.
Ачерқьес епос «Нарҭаа» иазку асахьа. Асахьаҭыхҩы Мураҭ Дышық
© aheku.net
Нарҭаа репос бызшәалеи етникатә хылҵшьҭарлеи еигәыцҳәым ажәларқәа иахьырзеиԥшу – иџьашьатәу фактуп, акыршықәса раахыс афольклористцәа дуқәа заартра иашьҭоу маӡоуп. Аха иахьа уажәраанӡагьы урҭ акаҿы изымааицт. Шьоукы ргәаанагарала, аепос аԥырҵеит Кавказтәи абызшәатә ҭаацәара иатәу ажәларқәа, ауаԥсаа уи ахьрымоу акәзар – даҽазныкгьы ишьақәнарӷәӷәоит урҭ Кавказ ишашьагәыҭу, џьарантә иқәнагалаз аскифцәеи асарматцәеи ишырхылҵшьҭрам.
Даҽа шьоукы изларыԥхьаӡо ала, Аахыҵ-Кавказтәи аҭоурыхқәа еиқәдырхеит ажәытә ирантәи ашьагәыҭ, иара ажәа «нарҭ» ахаҭагьы ирантәи ахылҵшьҭра амоуп, индоевропатәи абызшәақәа рҟынтәи иаауеит иагьаанагоит «афырхаҵа» ҳәа. Убри аан аҵарауаа еиқәшаҳаҭхоит аԥсуа-адыга жәларқәа репос архаикатә цәаҩа шахоу, ижәытәӡатәиу атрадициақәеи азхаҵарақәеи рышьҭамҭа шаныԥшуа, ауаԥс ҳәамҭақәа ракәзар, хықәкыла аус рыдулан, еиԥшьу, еишьҭанеиуа иҭәышәынтәалоу аҭоурых ашьақәыргылара хықәкыс иҟаҵаны.
Нарҭаа репос ҿион иагьышьақәгылон Кавказ ашьхақәа рҿы зқьышықәсала. Аҭҵааҩцәа реиҳараҩык изларыԥхьаӡо ала, иара ҿио иалагеит ҳера ҟалаанӡа VIII-VII ашәышықәсақәа рзы. Егьырҭ аҵарауаа ирҳәоит Нарҭаа ражәабжьқәа рхыҵхырҭа ыҟоуп ҳәа ҳера ҟалаанӡа III азқьышықәсаҿы. Ус акә, егьыс акә гәаанагарак ҿыӷәӷәала иуҳәар улшоит: Нарҭаа репос иит Кавказ ақьырсианреи амсылманреи рықәнагалара акырӡа шыбжьаз. Уи аршаҳаҭуеит Нарҭаа аишьцәа дуқәа ирызку ажәабжьқәа ирныԥшуа аполитеизм.
«Нарҭаа репос» иазку асахьа. Асахьаҭыхҩы Елеонора Левандовскаиа
© e-reading.club
Нарҭаа ирызку аҭоурыхқәа шьоукы-шьоукы ациклқәа рҿы еидкылахон. Урҭ еидҳәалахон ирзеиԥшу асиужет, ма ахронологиа ала. Аамҭа цацыԥхьаӡа Нарҭаа ирызкыз хаз-хазы иҟаз амифқәа зегьы еицыло ишьақәгылеит иаку аепос. Ари апроцесс хырқәшахеит ҳәа иԥхьаӡоуп абжьарашәышықәсазы – XII-XIII ашәышықәсақәа рзы. Ари аамҭазы Кавказ ицәырҵхьан ақьырсианреи амсылманреи, урҭ адинқәа рныԥшуеит хронологиала иҵыхәтәантәиу Нарҭаа ражәабжьқәагьы. Ижәытәӡатәиу аҭоурыхқәа рҟны архаикатә дунеихәаԥшышьа ааԥшуазар, аҵыхәтәантәиқәа рҿы – иуԥылоит амонотеисттә динхаҵарақәа иртәу асимволқәеи, атрибутқәеи.
Уи адагьы, ажәабжьеиҭаҳәацәа лассы-лассы рҭоурыхқәа ҳаамҭа иақәшәо иҟарҵон, ирзыӡырыҩуа иаҳа аинтерес ддыркырц азы. Иаҳҳәап, ауаԥсаа репос аҟны Нарҭ Баҭраз абзарбзан дҭатәоит, нас далахысны аӷа ибаа иҽагәыдиҵоит, убри аан иазгәаҭатәуп, абзарбзан еиԥш иҟаз абџьар Кавказ ишцәырҵыз XVI–XVII ашәышықәсақәа рҳәааҿы.
«Нарҭаа репос» иазку асахьа. Асахьаҭыхҩы Анатоли Белиукин
© www.litena.ru
Абас ала Нарҭаа репос жәлар рҿапыцтә ҳәамҭақәа ирбаҟаны иахьыҟоу адагьы иҭоруыхтә хыҵхарҭоуп. Аепос еиуеиԥшым аганқәа рыла ианыԥшуеит иара аԥызҵаз ажәлар рсоциалтә-економикатәи ркультуратәи ҿиарақәа еиуеиԥшым апериодқәа: аматриархат аамҭақәа инадыркны афеодалтә-класстә еизыҟазаашьақәа рышьақәгылара аҟынӡа. Убри азоуп Нарҭаа репос – жәлар рнапы иҵыҵыз автографуп ҳәа изашьҭоу.
Аԥсуаа рҿы Нарҭаа репос аԥҵоуп прозалеи жәеинраала формалеи. Убри аан прозала иаԥҵоу ажәабжьқәа акыр еиҳауп.
Ажәа «нарҭ» хыҵхырҭас иамоу азы аверсиақәа иҟоу рацәоуп. Аҵарауаа шьоукы ари ажәа адҳәалоуп ҳәа ирыԥхьаӡоит ахурритцәа рҭыԥхьыӡ Нахриа. Егьырҭ изларыԥхьаӡо ала, ари ажәа аԥсуа хылҵшьҭра амоуп. Даҽа шьоукых ишьақәдырӷәӷәоит ажәа «нарҭ» амонголтә шьагәыҭ амоуп ҳәа – амонгол ажәа «нара» ианагоит «амра», уи аҵыхәтәан иацлеит ауаԥс суффукис «т» - ахьыӡҟақәа рҿы арацәа хыԥхьаӡара арбага (ари аморфема ахархәарала иахьагьы ауаԥс бызшәаҿгьы ажәлақәа шьақәгылоит). Аха аҵарауаа реиҳараҩык ргәаанагарала, зегь реиҳа аҵабырг иазааигәоуп ҳазлацәажәо атермин аиран хылҵшьҭра амоуп ҳәа агәаанагара. Хыхь ишазгәаҳҭахьаз еиԥш, ажәа «нарҭ» еиԥшуп ҳәа рыԥхьаӡоит ирантәи ажәа «нар».
Аиҟарареи адемократиеи. Иазусҭцәадаз Нарҭаа?
Аԥсуаа изларыԥхьаӡо ала, Нарҭаа – ҭаацәароуп, шәҩык аишьцәеи раҳәшьазаҵә Гәындеи, урҭ зегьы зхылҵыз ран Саҭанеи-Гәашьеи назлоу. Абри аҭаацәара ду жәларык ирсимволуп.
Нарҭаа – зоуреи зыҭбаареи дуу, амч ду злоу фырхацәоуп. Зныктәи аҳәаҟьарала хра дук еиҩырсоит, знык иԥаны атыша ду иахыԥоит, ахыци ахәымпали рыла икылкааны ихысуеит, аҳәа акраҿы ирацлабуа дыҟам. Ганкахьала ргәы ҭбаауп, игәымшәақәоуп, ифырхацәоуп. Даҽа ганкахьала – ауаҩытәыҩсатә цәаҩақәа рыцәтәымым: ашьыцра, ахыбаара, агәыԥжәара. Иара уи аамҭазы, рыиашьара ӷәӷәала еидҳәаланы иакуп.
Аишьцәа раамҭа аиҳарак хьыӡрацарала имҩаԥыргоит: адауцәа-ауаажьыфацәеи, аҭакәажә омагеи, атәымқәылаҩцәеи, амаҭ дуқәеи ирабашьуан. Иқәыланы амал еидыркылоит, уаҩ дыззымиааиуа абаашқәа ргоит, анхарҭа-хыҵакырҭа змам ауаа рыхьчоит… Аибашьратә хьӡи-ԥшеи раагарала иҭәуп рыԥсҭазаара зегьы. Убас иҟоу хьыӡрацарақәа рыла ишьақәгылоуп Нарҭаа репос ихадоу асиужетқәа.
Аԥсуа Нарҭтә епос афырхаҵа хада Нарҭ Сасрыҟәа иоуп, ахаҳә иахшаз. Сасрыҟәа иҭоурыхқәа аепос иагәыцәуп. Сасрыҟәа ихаҿсахьа идеалыртәуеит, уи иашьцәа еиқәирхоит аҵх еиқәара ианалахаз, ахьҭа иакны. Дхысны аеҵәа кыдиԥаан, иашьцәа алашара дирбеит, нас адауцәа амца рымҵиԥаан иашьцәа ириҭеит. Афырхаҵарақәа ҟаиҵоит, ахымхәацәа дрыцхраауеит, аиашара шьақәирӷәӷәоит. Сасрыҟәа ихала агәылшьап шьны, иашьцәа адауԥҳәыс лымгәарҭа аҟынтә иҭыганы рыԥсқәа еиқәирхоит.
Сасрыҟәа днашԥан ҳәа иашьцәа еиҳабацәа драҭәаршьаӡомызт, дрывадыргылаӡомызт. Уи адагьы имч-илшарала дахьреиӷьыз азы иҵашьыцуан, егьараан рыԥсқәа шеиқәирхахьазгьы. Аҵыхәтәан аишьцәа аџьныш ҭакәажә лҟны Сасрыҟәа иԥсырҭа ахьыҟаз еилкааны даԥырырхуеит.
«Аихеиԥш амца дахакны арԥыс данырӡрыжәуаз,
Арыҭәала иарӷьа шьапы ркын,
Убри аҭыԥ оуп иуашәшәыроу, уброуп иԥсырҭа ахьыҟоу», — ҳәа аҳәоит аепос.
Нарҭаа репос иалоу ахаҿсахьа хадақәа дыруаӡәкуп Сатанеи-Гәашьагьы – имажәуа, ҟәыӷара згым Нарҭаа зегь ран. Адунеитә поезиаҿы иреиӷьӡаны иаарԥшу аҳәса рхаҿсахьақәа дыруаӡәкуп Саҭанеи. Дҟәышуп, дгызмалуп, анхамҩаҿгьы илзымдыруа ҳәа акгьы ыҟаӡам. Нарҭаа еснагь лабжьагажәа иаҳәоит, ирабжьылгогьы еснагь хра аманы иҟоуп. Уи лажәа иқәныҟәоз лԥацәа, лыбзоурала акырынтә аԥсра иахыԥахьан.
Шьалуа Инал-иԥа Саҭанеи-Гәашьа лхаҿсахьазы иҳәеит ажәлар рыхшыҩи рыламыси зкыз лакәын ҳәа.
«Сатанеи — зегь рыла ихазыноу аԥҳәыс лхаҿсахьоуп, мрада дкаԥхоит, мзада дкаҷҷоит. Саҭанеи лоуп Нарҭаа рыжәла хацзыркыз, уи ахаҿгьы игылоу, ахәышҭаарамца еиқәырханы иаазго, аҩнаҭа ныҟәызго, иҟалаша здыруа, жәлар рырҵаҩысгьы иҟоу», – ҳәа иҩуан аҵарауаҩ.
Нарҭаа репос ҭызҵаауаз аҵарауаҩ нага Уасил Абаев иакәзаргьы, иазгәеиҭон: «Нарҭа ухаҿы иааугар улшоит, дарбанызаалак аӡә даалхны, иара афырхаҵа хадагьы уахь дналаҵаны, аха Саҭанеи лыда Нарҭаа репос ухаҿы иузаагом».
Саҭанеи пату ду лықәырҵоит Нарҭаа зегьы, дара рыбжьара зегьы иреиҳаӡоу астатус змоугьы лара лоуп.
«Лыҷкәынцәа акаҿы ажәа лымаркуамызт. Ан аӡә лоуп иҟоу, дара – шәҩык. Ран лганахь рыбжьы ааҭыргар, илылшарызи рҿаԥхьа?» – ҳәа аҳәоит ажәабжь.
Егьырҭ аҳәса рхаҿсахьақәа уи аҟара ирацәаны иуԥылом Нарҭаа рҳәамҭақәа рҟны. Аҭыԥҳацәа еиҳарак афырхацәа еимакырҭас ироуаз мзызхон.
Нарџьхьоу Нарҭаа дреиуам, аха иӷәӷәаралеи игәымшәаралеи урҭ дрыҵахом. Аиха хапыцқәа имоуп, зынџьырла дҭаԥахны дҿоуҳәаргьы, еиҩҵәҵәаны инықәиҵоит, иԥаҵақәа аџыр иалхуп. Хәажәарԥыс изҳәаны итәаз Гәында-ԥшӡа дымҵаирсуеит Нарџьхьоу. Зыԥҳа лынасыԥ иаӷрагылаз Нарџьхьоу дахьлырхәырц Саҭанеи-Гәашьа уи дхаҳәылтәуеит, Хәжәарԥыс иакәзар – дхәажәхоит.
Нарҭаа репос иазку асахьа, аҭакәажә омагеи Нарҭаа аишьцәеи. Асахьаҭыхцәа: аишьцәа Белецкираа
© www.planetguide.ru
Ашәҟәы «Нарҭаа» аҟнытә асахьа. Асахьаҭыхҩы Ҳамид Савкуев
© www.vitanova.ru
Нарҭаа репос ихадоу темас иамоуп апатриотизм, рыԥсадгьыл ахьчараҿы агәымшәареи ахаҵареи рааԥшра. Уи аамҭазгьы, Нарҭаа ртәыла аҟны аибашьцәа реиҳа имаҷым ҳаҭыр рымоуп анхацәагьы: ажьицәа, адгьылқәаарыхцәа, арахә ахьчацәа. Урҭ, аибашьцәа реиԥшҵәҟьа жәлар рашәа иалоуп. Убасгьы аепос аҟны иаарԥшу темақәоуп – аҳәса пату рықәҵара, аиҳабацәа рыхӡыӡаара, ҿыц игыло абиԥара рааӡара.
Нарҭаа репос иазку асахьа. Асахьаҭыхыҩцәа аишьцәа Белецкираа
Иҷыдоу аҭыԥ аепос аҟны иаанакылоит – аҽы. Нарҭаа рзы уи ҩыза бзиоуп, иара аҽы зтәу еиԥшҵәҟьа амч алоуп. Нарҭаа рҳәамҭақәа рҟны, аҽы ауаҩы игәрагара иалагоит иара ихаҵареи, иашарала ишныҟәигои анааирԥшлак ашьҭахь. Убас иҟан Сасрыҟәа иҿгьы – ицәажәоз анашанатә ҽы Арашьи иареи раԥхьаӡатәи реиқәшәараан. Уи ашьҭахь Арашь Сасрыҟәа изы хәы змам цхырааҩны иҟалоит.
Нарҭаа репос – изхылҿиааз ажәлар рҭоурых иацаԥхоуп, убасгьы иацаԥхоуп урҭ ркультура, дацла ажәытәрахь ицо. Иҭҵаау аматериалгьы – иҿыцу аартрақәа рзы ихыҵхырҭахар ауеит. Ҳара ҳҟынӡа имааӡаз аматериал шырацәоу атәы ҳамҳәаӡаргьы, уи еилкаау усуп. Иҟалап, хадара злоу Нарҭаа репос ахәҭақәа ибжьаӡыз ирылазаргьы.
Нарҭаа ржьи Аинар. Асахьаҭыхыҩцәа аишьцәа Белецкираа
Нарҭаа репос аҭҵаара иалагеижьҭеи рацәакгьы ҵуам, анауктә ҭҵаарақәа хацыркын XIX ашәышықәсазы. 1940 шықәсазы раԥхьаӡакәны икьыԥхьын Нарҭаа ирызку аҳәамҭақәа ԥшьба. 1988 шықәсазы иҭыжьын ашәҟәы «Нарҭ Сасрыҟәеи 99-ҩык иара иашьцәеи». Нарҭаа репос аҭҵаараҿы иналукааша аҭыԥ ааникылоит, академик Шьоҭа Салаҟаиа – раԥхьаӡатәи ипрофессионалтәу аԥсуа фольклорист-нарҭҭҵааҩы, аепосҭҵааҩы. Иара уабасгьы зыхьӡ нагоу афольклорҭҵааҩы, хықәкыла Нарҭдырра знапы алаку, Кавказ афольклорҭҵаараҿы злагала рацәоу академик Зураб Џьапуа.
Абаза жәлар рыхәмаррақәа Аспорт
Хышәҩык «нарҭаа» еицлабуан аԥсуа-абаза хәмаррақәа рҟны ихадоу ахраҿа агаразы
ҞЧА
Абаза жәлар ахәбатәи рмилаҭтә хәмаррақәа рҟны ихадоу аџьазтә храҿа аҩныҟа иргоит Ельбырӷантәи акоманда, иҷыдоу аҳамҭа акәзар – аул Инџьықь-Ҷкәын аҟны иаанхоит.
Аицлабрақәа ирылахәыз аӡәырҩы иазгәарҭон, дара рзы аиааира аасҭагьы ихадароу абра иахьыҟоу, ахәмаррақәа иахьрылахәу шакәу.
«Сара хәышықәса раахыс арҭ ахәмаррақәа схы рыласырхәуеит. Гәахәара дууп абас еиԥш алшара ахьҳамоу – аспорт аҿы иҳалоу амч, аҟыбаҩ аарԥшра анахысгьы, аҳәаанырцәынтәи ҳашьцәеи ҳареи ҳахьеибадыруа, ҳахьеиҩызцәахо», – иҳәеит аул Аԥсуа аҟынтә алахәыла.
Иааидкыланы ахәмаррақәа рҟны зегь реиҳа аиааирақәа рацәаны иагеит аул Ельбырӷан акоманда, урҭ ракәхоит, ихадоу аҳамҭа – амилаҭтә орнаментқәа рыла иҩычоу, аџьазтә храҿа аҩныҟа изгогьы.
Абаза жәлар рыхәмаррақәа Аспорт Аныҳәа
Аԥсны жәлар рџьынџьтәылатә еибашьра
Урҭ рыхабар иазԥшуп: нанҳәа 30 рзы Аԥсны иазгәарҭоит хабарда ибжьаӡыз рымш
Аҭоурых иаазыркьаҿны
Хабарда ибжьаӡыз жәларбжьаратәи рымш азгәарҭоит есышықәса, нанҳәамза 30 рзы. Ҳтәылаҿы ибжьаӡыз ирхыԥхьаӡалоу реиҳараҩык — Аԥсны жәлар рџьынџьтәылатә еибашьраан ибжьаӡыз роуп.
Нанҳәамза 30 рзы адунеи зегьы аҟны иазгәарҭоит хабарда ибжьаӡыз рымш. Аԥсны азы ари акрызҵазкуа, илахьеиқәҵагоу рыцхәоуп: ҳтәылаҿы иҟоуп жәабала аҭаацәарақәа, зыуацәеи зҭынхацәеи ирлахьынҵахаз ззымдыруа.
Аԥсны ибжьаӡыз реиҳараҩык — Аџьынџьтәылатә еибашьра (1992-1993 шш.) ашықәсқәа раан хабарда ибжьаӡыз роуп. Ибжьаӡыз рҭынхацәа уажәшьҭазы иагьгәыӷуам урҭ рыԥсы ҭаны ирбап ҳәа, акызаҵәык изышьҭоу — урҭ рыԥсыбаҩ ԥысуа ҵасла анышә амадара ауп.
120-ҩык аԥсуа еибашьцәа анышә реиҭамадара, Аҟәа, Аԥсны, 1993 шықәса, абҵарамза
© Томас Дворжак/Magnumphotos
Урҭ анышәынҭрахаҳәқәа рызгылаӡам
2011 шықәсазы Аԥсуа драматә театр аҿаԥхьа иргылаз аӡыршә (аскульптор Архип Лабахәуа иаԥҵамҭа) мацароуп хабарда ибжьаӡыз ауааԥсыра ирызку баҟас иахьа иҟоу. Автор игәҭакала ари аргыламҭа символуп: аӡыршә аӡы амҵәаанӡа, ибжьаӡыз ргәалашәара аԥсы ҭазаауеит. Абаҟа хыркәшоуп зшәага дуум, аџьаз иалху аскульптуратә композициала, уи иаҳнарбоит хабарда ибжьаӡыз, бзиа иаҳбо ауаа наунагӡа ҳгәалашәараҿы ишаанхо.
Зураб Аӡынба Хабарда ибжьаӡыз рбаҟа аҿаԥхьа
© Жәларбжьаратәи Аџьар Ҟаԥшь аилак
Атеатр аҿаԥхьа игылоу абаҟа — иҿымцәаауа ҳгәалашәара аршаҳаҭгас иҟоуп. Аибашьра еилгеижьҭеи 26 шықәса инареиҳаны ишыҵуагьы, иахьагьы имҩаԥысуеит ибжьаӡыз рыхабар аилкаарақәа.
Аибашьра ахьаа
2010 шықәса инаркны, Аџьар Ҟаԥшь Жәларбжьаратәи Аилак (АҞЖәА) еиҿнакааз ҩ-ганктәи аиԥыларақәа рҳәаақәа ирҭагӡаны имҩаԥысуеит Аԥсныи Қырҭтәылеи рхаҭарнакцәа реиԥылара — 1992-1993 шықәсқәа рзтәи аибашьраан хабарда иҭахақәаз рыԥшааразы. Арҭ аиԥыларақәа раан аганқәа еимырдоит хабарда ибжьаӡыз ирызкны рнапаҿы иҟоу аинформациа: ибжьаӡыз руахҭа аазырԥшуа, урҭ анышә иамазар ахьалшо аҭыԥқәа ртәы зҳәо.
Аида Хонелиа еиҭалҳәоит ақырҭуа-аԥсуа еибашьра аҵыхәтәан хабарда ибжьаӡыз лашьа иӡбахә
Аџьар Ҟаԥшь ацхыраарала иалыршахеит аибашьраан иҭахаз идырым аибашьцәа рыԥсыбаҩқәа ыҵхны рышьақәыргылара апроцесс ахацыркра. Арҭ аҭҵаарақәа рымҩаԥгаразы апроцесс иадгалан антропологиатә археологиаҿы аԥышәа ду зоухьоу аекспертцәа. Аибашьцәа рыԥсыбаҩқәа рыҭҵаара мҩаԥысуеит Хорватиатәи ақалақь Загреб иҟоу ДНК-лабораториаҿы.
Абри аус хацыркуижьҭеи фышықәса ирылагӡаны Аџьар Ҟаԥшь аспециалистцәа Аԥсны ирыԥшаахьеит 431-ҩык рыԥсыбаҩқәа. Урҭ рҟынтә рхаҭарақәа шьақәыргылоуп 163-ҩык, уаанӡа хабарда ибжьаӡыз ҳәа иԥхьаӡаз.
Аԥсыбаҩқәа анышә рамадара
Аԥсуаа ирыҭан 42-ҩык рыԥсыбаҩқәа. Аха даҽа 127 ҭаацәара иахьа уажәраанӡа иазыԥшуп аибашьраан ибжьаӡыз рҭынхацәа ирызку аинформациа.
Иҭахаз рыԥсыбаҩқәа рыԥшаареи рыҭҵаареи аус иацҵахоит. Аԥсны аҵакырадгьыл аҟны иԥшааз 268-ҩык рыԥсыбаҩқәа макьана рхаҭарақәа узышьақәыргылом, избан акәзар зыԥсы ҭаны иҟоу урҭ рыуацәа зегьыҵәҟьа азыхиам ДНК-анализ аҭара. Аӡәырҩы ари аганахьала дара рхатә знеишьа рымоуп. Урҭ абри азҵаара убас ихьааргоит, алацәажәарагьы рҭахымхо аҟынӡа ҳәа ҳзеиҭарҳәеит Аџьар Ҟаԥшь ахаҭарнакцәа.
Аԥсны иаҵцоуп 1992-1993 шықәсқәа рзтәи ақырҭуа-аԥсуа еибашьраан хабарда ибжьаӡыз рыԥшаара аус. Хабарда ибжьаӡыз рыԥшаара апрограмма иалахәу еиҭарҳәоит русура лҵшәақәас иаанашьҭыз
2019 шықәса мшаԥымзазы Аҟәа афотосахьақәа рцәыргақәҵа мҩаԥысит. «Ҳара ҳаԥшуп» ҳәа хьӡыс измаз аекспозициа иаанарԥшуан Аԥсны хабарда ибжьаӡыз рыԥшааразы Аџьар Ҟаԥшь имҩаԥнаго апрограмма аусушьа. Ацәыргақәҵа аартраҿы Аԥсны иҟоу Аџьар Ҟаԥшь амиссиа аиҳабы Максим Забалуев иҳәеит: «Аҭаацәарақәа азин рымоуп иҭахаз рыуацәа рлахьынҵа адырразы. Урҭ анышә иахьамоу адырра азин рымоуп, рнышәынҭраҿы иааины иргәаладыршәарц азы... Ари апрограмма аусура иацҵахоит, Аԥсны ахьынӡанаӡа-ааӡо аԥсыжырҭа ҭыԥқәа ҳрышьҭазаауеит».
Аџьар Ҟаԥшь апрограммала зхаҭара шьақәыргылаз аԥсуа еибашьцәа зегьы ҳаҭырла анышә иамадан. Аибашьра еилгеижьҭеи ҩажәа шықәса инареиҳаны ишҵуазгьы аԥсуа жәлар ҩаԥхьа уи аамҭахь ихынҳәызшәа иҟалеит. Ҩаԥхьа иаатит иара усгьы имӷьацыз ахәрақәа.
Ҩажәа шықәса рышьҭахь зхаҭара шьақәыргылаз
2015 шықәса аԥхынразы убас иԥшааз аибашьҩы иҭоурых Аԥсны зегьы иахыҵәеит.
Очамчыра араион, Ҷлоу ақыҭа иалҵыз Борис Инаԥшьба дҭахеит Марттәи ажәылараан, 1993 шықәсазы. Аҟәа ахақәиҭтәра хықәкыс измаз уи ажәылара маншәаламхеит, Борис иԥсыбаҩ Гәымсҭа арымарахьтәи аԥшаҳәаҿы иаанхеит, аԥсуа аруаа уахь неишьа рымамызт усҟан.
Аибашьраҿы Аԥсны аиааира анага аамышьҭахь, 1993 шықәса, жьҭаарамзазы азеиԥш ԥсыжырҭаҿы анышә иамадаз аибашьцәа реилкаара даара иуадаҩхахьан. Аха Борис Инаԥшьба иани иаби рыҷкәын иԥсыбаҩ аҩныҟа иргеит ҳәа ԥхьаӡаны, Ҷлоу иқыҭа гәакьан анышә дарҭеит. Аибашьҩы иԥҳәыс Мзиа Беиа — Аԥсны афырԥҳәызба ҳәа ахьӡ зыхҵоу — усҟан аиҳабацәа рҳәатәы даҿамгылеит, аха лхаҭа гәаартыла ишылҳәаз ала, агәыҩбарақәа деимаркуан.
Мзиа Беиа еиҭалҳәоит 1992-1993 шықәсқәа рзтәи ақырҭуа-аԥсуа еибашьраан хабарда ибжьаӡыз лыԥшәма иԥшаара атәы
Убри азоуп Аԥсны ари жәларбжьаратәи апрограмма анхацыркха, Аҟәа, ахьӡ-Аԥша абаҳчаҿы анышә иамадаз, зхаҭара шьақәыргыламыз аибашьцәа рыԥсыбаҩқәа рыҭҵаара ианалага, лара Аԥсны Аминистрцәа реилазаараҟны иаԥҵаз Хабарда ибжьаӡыз рзы Акомисииа дзадҵаалаз. Зегь реиҳа иуадаҩыз — иҭахаз лыԥшәма иуацәа ари апрограмма алахәра рақәыршаҳаҭра акәын, ДНК-анализ арҭарц азы.
Нас ишеилкаахаз ала, убри зегь башамызт. Борис Инаԥшьба ибаҩ ԥшаан Ахьӡ-Аԥша абаҳчаҿы анышә иамадаз аибашьцәа рыбжьара. 2015 шықәса, рашәарамза 21 азы аҭаацәара алшара роуит Борис Инаԥшьба иԥсыбаҩ аҩныҟа иганы анышә амадара.
«Уажәшьҭа сара сгәы ҭынчуп, избан акәзар сыҷкәын идыруеит иаб анышә дахьамоу, ус анакәха имоҭацәагьы ахьааиша, шәҭык ахьнықәырҵаша рдырлоит», — лҳәеит усҟан Мзиа.
Бзиала иаҳзырша...
«Ҳарҭ ҵаҟа-ҵаҟала ҳаузықәхуам, аиҿагылара иацҵахоит», — ҳәа имшынҵаҿы иҩит Аԥсны Жәлар рпоет Таиф Аџьба, иагьаҵаиҩит арыцхә: «жьҭаара 9, ахәаша».
1992 шықәса, жьҭаарамза, Аԥсны аибашьра цоижьҭеи ҩымыз инареиҳан.
Убри ахәашаҽны, жьҭаара 9 рзы ақырҭуа гвардиауаа бџьарла еиқәных Аҟәа, Аҳабла ҿыц аҿы игылоу апоет дахьынхоз аҩнеихагылаҿы иааины иареи даҽа хацәқәаки раԥцаны идәылыргеит. Иахьыргаз иахьа уажәраанӡа идырым. Убри аахыс иахьанӡа апоет илахьынҵахаз еилкаамкәа иаанхоит.
Таиф Аџьба аҽнышьыбжьон дыргеит, агәылацәа зегьы рыла ишабоз. Аҵыхәтәан иара иԥшәмаԥҳәыс дызлыҳәаз акызаҵәык акәын — ихатә архив еиқәлырхарц, маӡала ииҩуаз имшынҵагьы ақырҭқәа рнапаҿы имнеирц, ҿыц игыло абиԥара иҟаз шыҟаз атәы зҳәо аҵабырг раҳарц азы.
Аибашьра раԥхьатәи амшқәа рзы ихацыркыз апоет имшынҵа анаҩс икьыԥхьын «Бзиала иаҳзырша...» ҳәа хьӡыс иаҭаны. Абарҭ ажәақәа имшынҵа адаҟьақәа рҿы лассы-лассы иуԥылоит, урҭ рыла ихиркәшон иара уатәи ианҵамҭақәа.
Ишьақәырӷәӷәам адыррақәа рыла, апоет акыраамҭа ддыргәаҟуан, нас иеихсны дыршьит. Анышә дахьамадоу еилкаам.
Аԥсуа уаажәларра уи илахьынҵа аилкаара акырӡа ргәы иҵхоит. Ари азҵаара ихадароу ируакны иаанхоит Аџьар Ҟаԥшь адгыларала имҩаԥысуа хабарда ибжьаӡыз рыԥшаара ахырхарҭала аԥсуа-ақырҭуа еиԥыларақәа рҿы.
2014 шықәсазы Аџьар Ҟаԥшь аспециалистцәа Таиф Аџьба анышә дамазар ҟалап ҳәа иахьрарҳәаз аҭыԥ аҿы — Аҟәа араион, Акаԥа ақыҭан — аԥшаарақәа мҩаԥыргеит, аха уа ԥсыжырҭа ҳәа акгьы ыҟамызт. Азҵаара иахьа уажәраанӡа ишаарту иаанхоит. Егьа ус акәзаргьы, аԥсуа ган роума, жәларбжьаратәи аспециалистцәа роума еицҿакны ирҳәоит: раԥхьатәи аԥышәаҿы ҳманшәаламхазаргьы, уи аус аҳаркуеит ҳәа аанагаӡом. Зегьы еицазхарҵахьоу аԥсуа поезиа аклассик Таиф Аџьба иԥшаара иацҵоуп. Избан а
Хабарда ибжьаӡыз ргәаларшәара иазку акциа
Астратег, арыцар, афырхаҵа: Султан Сосналиев изкны
Аибашьра ахаҿсахьақәа: аԥсуа хатәгәаԥхарауаа рҭоурых
Изҭахыз зегьы рхы аладырхәырц рылшон аԥсуа милаҭтә чысхкқәа рыҟаҵара иазкыз амастер-классқәа. Аныҳәа аҭааҩцәа лымкаала иргәаԥхаз ируакуп аилаџь
Иара абраҟа амцаҿы ирӡуан акәацгьы, аҵәы иаахыхны, ахылҩа-ԥсылҩа шахоу асасцәа ирыдыргалон
Москватәи аԥсуа диаспора аиҳабы Беслан Агрба акультуратә фестиваль «Аԥсны» амҩаԥысраан
«Ауаҩы иаангьы ус ами ишыҟаҳҵо. Иҟаҳҵои аӡәы ҳаигәаԥхарц анаҳҭаху? Ҳкәашоит, ҳшәаҳәоит, ажәабжь гәырҿыхагақәа еиҭаҳҳәоит, иҳамоу ачыс хаақәа иреиӷьу ргьама иҳарбоит, аныҳәаҿақәа шьҭаҳхуеит, аԥсҭазаара ҳшазыҟоу изеиҭаҳҳәоит, афильмқәа иҳарбоит – абри еиқәысыԥхьаӡаз зегь ыҟан ҳфестиваль аҿгьы! Ҳаргәаԥхар ҳҭахын, ҳҩызцәа ргәы ҳахәарц, насгьы аҩызцәа ҿыцқәа ҳарҳарц. Иагьҳалшеит уи».
Люди должны знать о Абхазии, не только в Москве, вот бы в других городах подхватили инициативу!
Б. Агрба респект.
Инар Гыцба Адискуссиатә клуб
АААК Адискуссиатә клуб раԥхьатәи сасны даҭааит Инар Гыцба
Ажәабжьқәа
АААК ауснагӡаратә маӡаныҟәгаҩ Инар Гыцба Аконгресс Адискуссиатә клуб раԥхьатәи сасны дҟалеит. Аклуб аиԥылараҿы иара еиҭеиҳәеит иԥсҭазаареи, Аконгресс аҟны иусуреи ртәы.
Абҵарамзазы зусура хацыркыз АААК Адискуссиатә клуб раԥхьатәи сасыс даҭааит Аконгресс ауснагӡаратә маӡаныҟәгаҩ Инар Гыцба. Абҵара 12 рзы имҩаԥысыз аклуб аиԥылраҿы иара еиҭеиҳәеит иԥсҭазаареи, иҭаацәареи, АААК аҟны иусуреи ртәы, иара убасгьы дырзааҭгылеит ԥхьаҟатәи игәҭакқәа.
Гыцба изыӡырыҩразы еизеит Аԥсны аҳәынҭқарратә университет жәларбжьаратәи аизыҟазаашьақәа рфакультет астудентцәеи, АААК аҟнытә иколлегацәа, ажурналистцәа, агәыҳалалратә фонд «Ашана» аусзуҩцәа, иара убас аиԥылара иазҿлымҳаз зегьы. Аиԥылара аиҩызаратә ҟазшьа аманы имҩаԥысит, уи зыбзоураз акы акәныгьы иҟоуп еизаз асас иахь ирымаз аинтерес.
Инар Гыцба еизаз драцәажәон ҩ-сааҭк инарзынаԥшуа.
Гыцба иқәгылара еиҳарак иазикит Аконгресс аҟны иусура. Иара еиҭеиҳәеит, Аконгресс аҟны аусура ихаҭа «дшагәыланахалаз» атәы, иара убасгьы дырзааҭгылеит иахьазы АААК аусура иамоу алҵшәақәеи, аҿаԥхьа иқәнаргыло ахықәкқәеи.
«Ҳара ҳџьынџьуаа нхоит 50 инареиҳаны атәылақәа рҟны. АААК Иреиҳаӡоу Ахеилак ахантәаҩы [Мусса Егзакь] ишиҳәо еиԥш, ихадоу [АААК] ахықәкы – аԥсуа-абаза милаҭ ахаҭарнакцәа реизгареи реидкылареи ауп. Ҳара (Аконгресс аусзуҩцәа – ) ҳакәзар – ҳәарада уи апозициа ҳадгылоит, ҳара (АААК) аԥсуа-абаза милаҭ ахаҭарнакцәа зегьы аӡәыцыԥхьаӡа «ԥшрала» иаҳдыруазароуп, ҩныцыԥхьаӡа «ҳамҩахыҵроуп», - иҳәеит Гыцба.
АААК ауснагӡаратә маӡанаред.ыҟәгаҩ Аконгресс аҟны аусура далагаанӡа, аус иуан Аԥсны Адәныҟатәи аусқәа рминистрраҟны, нас Аԥсны ахаҭарнакс Ҭырқәтәыла дыҟан. Иара еизаз ирзеиҭеиҳәеит имоу адипломаттә ԥышәа Адунеизегьтәи аԥсуа-абаза конгресс аҟны иусура ишацхраауа атәы. Иахьазы инаигӡо амаҵура иабзоураны, Гыцба лассы-лассы дрылахәуп аҳәаанырцәтәи аусуратә ныҟәарақәа, урҭ раан иара дырԥылоит дызҭааз атәылаҟны инхо абаза ажәлар ахаҭарнакцәа. Гыцба ишазгәеиҭаз ала, адиаспора рыбжьара аимадарақәа рышьақәыргылара аганахьала АААК имҩаԥнаго аусура «ауаажәларратә дипломатиа ҳәа изышьҭоу ауп».
Иара иҳәеит, адунеи иқәынхо аԥсуа-абаза милаҭ ахаҭарнакцәа ирыҿцаауеижьҭеи, урҭ ахьыҟазаалак зехьынџьара «рҭоурыхтә ԥсадгьыл иазҿлымҳауп, рхылҵшьҭра иазку зегь нҭырҳәцааны аилкаара иашьҭоуп» ҳәа.
«Иара убасгьы, ҳара ҳзы ихадоу ахықәкқәа ируакуп аимадаразы «ацҳа ахҵара», - ҳәа инацҵаны иазгәеиҭеит Инар Гыцба.
Аиԥылара хыԥхьаӡара рацәала иаҭааз аҿар ргәаҳәара азгәаҭны, АААК ауснагӡаратә маӡаныҟәгаҩ ҷыдала дазааҭгылеит, аҿар рзы Аконгресс имҩаԥнаго аусура. Иара Аклуб асасцәа ирзеиҭеиҳәеит, АААК аҟны ишыҟоу аҿар аус рыцызуа иҷыдоу аусбарҭа. Гыцба иҟаиҵаз алаҳәарала, уи аусбарҭа хадара азызуа Леван Торчуа хара имгакәа Аклуб дсасны дшыҟало атәы еилкаахеит.
Аиԥылара алахәцәа ирыман алшара асас ихатә ԥсҭазаара иазку азҵаарақәагьы рыҭира. Астудентцәа Гыцба иазҵаауан, абас хҭысла ибеиоу аусуратә график змоу, ззанааҭ аҟны аихьӡарақәа аазырԥшуа ауаҩы иҭаацәара рзы аамҭа злаиԥшаауазеи ҳәа.
«Зыӡбахә шәымоу зегь еидҳәалоуп. Аҭаацәараҟны ақәҿиарақәа умамзар, уусураҟны ақәҿиарақәа раарԥшра уадаҩхоит. Доусы иара ихы аҟынтә, иҭаацәара рҟынтә далагароуп. Унапы злаку аус бзиа иубозароуп, уи агәра угозароуп. Ииашаны умш шьақәургылар, зегьы уахьӡоит», - ҳәа изыӡырыҩцәа агәра диргеит Гыцба.
Аиԥылара зхы алазырхәыз акультуратә-гәыҳалалратә фонд «Ашана» (ачымазара хьанҭа змоу ахәыҷқәа ирыцхраауа афонд – аред.) адиректор Мактина Џьынџьалԥҳа дҵааит, АААК аусураҟны ачымазара хьанҭа змоу ахәыҷқәа рыцхрааразы ахырхарҭа ҳәа акыр алхума ҳәа.
Инар Гыцба излеиҳәаз ала, уи аганахьала аицәажәарақәа мҩаԥысуеит, насгьы иахьазы иҟоуп иконкреттәу ажәалагалақәа, урҭ хара имгакәа ицәыргахоит.
АААК Адискуссиатә клуб анапхгаҩы Ирина Турааԥҳа лгәаанагарала, аклуб имҩаԥнагаз раԥхьатәи аиԥылара қәҿиарала имҩаԥысит.
«Аиԥылара иаҭааз даараӡа ирызҿлымҳан Инар Гыцба дызлацәажәоз азҵаарақәа. Иара убасгьы ҳарԥылараны ҳаҟоуп АААК аинфопортал анапхгаҩы Амина Лазԥҳаи, Аконгресс Аҳәсеи Аҿарацәеи рхеилакқәа рнапхгаҩцәа Гета Арӡынԥҳаи, Леван Торчуеи», - иазгәалҭеит Турааԥҳа. Иагьацылҵеит аиԥыларақәа ирылахәхар шрылшо згәы иаҭаху зегьы, насгьы аклуб аҭаара шхәыда-ԥсадоу. Аиԥыларақәа зегьы асоциалтә ҳақәа рҟны идырбахоит ишиашоу ицо аефир ала.
Аԥсуа телехәаԥшра ауаажәларратә-политикатә хырхарҭа аредактор-хада Гьаргь Берзениа иазгәеиҭеит, аиԥылара дшаҭааз – «инарҵауланы АААК аусура еиликаарц азы».
«Адискуссиатә клуб, ҳәарада, даараӡа ибзиоу идеиоуп. Еиҳаракгьы, АААК урҭ рахьтә иреиӷьу рынагӡара иахьацхраауа аҟынтә (аиԥыларақәа рҿы ицәырҵуа, еиҳа аинтерес зҵоу, апроектқәа – аред.). Аклуб ицәырнагаз атемақәа даараӡа аинтерес рыҵоуп, иагьактуалтәуп. Ҳәарада, уажәшьҭарнахыс аклуб саҭаалоит, ҳаибадырлап, ҳаицәажәалап, џьара проектқәак адызгаларгьы ҟалап», - иҳәеит Берзениа.
Алиса Гыцԥҳа: зегь иреиҳау
агәыхыҭхыҭреи аҭакԥхықәреи
зцу аконцертқәа – сыԥсадгьыл
Ԥхынҷқәын 5 рзы ашәаҳәаҩ Алиса Гыцԥҳа лымшира азгәалҭоит.
Абри арыцхә инадҳәаланы АААК аинформациатә портал иазнархиеит
артитска лыԥсҭазаареи лашәаҳәаратә кариереи ирызку аочерк.
Нелли Ҭарԥҳа: раԥхьатәи аԥсуа
поетесса, аразҟы змаз аԥҳәыс
Абҵара 20 рзы 85 шықәса лхыҵуазаарын
раԥхьатәи аԥсуа поетесса Нелли Ҭарԥҳа.
Аԥсуааи ашәуааи:
Зхылҵшьҭреи зҭоурыхи еизаку аԥсуааи ашәуааи рыбзазара,
рнапҟазара ахкқәа, рмилаҭтә ҵас-қьабзқәа уҳәа ирызку
аетнографиатә очеркқәа рцикл.
Абаза бызшәала шәцәажәала:
абаза бызшәа иацы, иахьа, уаҵәы
Абаза бызшәа ҩ-диалектк амоуп: тапанҭатәи – уи алитературатә бызшәа шьаҭас иазылхуп,
нас ашьхарыуатәи. Аҩ-диалектк иахьа ахархәара рымоуп.
Аԥсуа Нарҭтә епос:
илегендартәу жәлар раԥҵамҭа
Нарҭаа репос – изхылҿиааз ажәлар рҭоурых иацаԥхоуп,
убасгьы иацаԥхоуп урҭ ркультура, дацла ажәытәрахь ицо.
Енвер Қапба:
«Ухаҵоуп уара, аха уаԥсыуоуп»
Жьҭаара 20 рзы еицырдыруа аҳәынҭқарратә, ауаажәларратә усзуҩы
Иоаким Алоизи иҭынхаз
Ҳазҭоу ашықәс азы 165 шықәса ҵуеит ааглыхҩы, ауаҷар-ҟанҷааӡаҩ,
амеценат Иоаким Алоизи диижьҭеи. XX-тәи ашәышықәса алагамҭазы
Алоизи Аҟәа иргылоит иблахкыгоу ахыбрақәа, урҭ рҟынтә иахьазы акоуп еиқәханы
Мусса Егзакь: «Сыжәлар
реиқәырхара азҵааара
схәыҷаахыс сгәы иҵхоит»
Нанҳәа 13 рзы ииубилеи азгәеиҭоит АААК Иреиҳаӡоу ахеилак ахантәаҩы,
аҵарауаҩ, амеценат, ауаажәларратә усзуҩы, зхықәки зымчхареи зыжәлар
реиҭеира иазызкыз – Мусса Егзакь. Акрызҵазкуа ари амш инадҳәаланы,
Адунеизегьтәи аԥсуа-абаза конгресс ахыҵхырҭаҿы игылоу ауаҩы – Тарас Шамба
имшира аҽны АААК аинфопортал иазнархиеит иара изку аочерк.
Аԥсуаа рышәк: хьаҵрак ззымдыруаз
арыцарцәа иашақәа
2019 шықәсазы 105 шықәса ҵуеит Актәи адунеизегьтәи аибашьра
иалагеижьҭеи, уи аибашьра адәаҿы афырхаҵара дуӡӡеи Аԥсадгьыл ахь
еицакра зқәым абзиабареи аадырԥшит аԥсуа ҵеицәа.
Лыԥсҭазаара – аскульптураҿы:
раԥхьатәи аԥсуа ԥҳәызба-аскульптор
Марина Ешԥҳа лҭоурых
Ԥхынгәы 20 рзы 95 шықәса лхыҵуазаарын иналукааша аԥсуа ԥҳәыс, раԥхьатәи
аԥҳәызба-аскульптор, Дырмит Гәлиа ихьӡ зху Аҳәынҭқарратә премиа алауреат,
аԥсуа жәлар рмилаҭтә-хақәиҭратә қәԥара алахәҩы Марина Ешԥҳа.
Аибадырра, амҵарсра, ачара,
амҳара: аԥсуа чара
аетнографцәа рыблала
Ашәышықәсақәа цацыԥхьаӡа аԥсуа ҭацаагаратә традициақәа даара акыр
рҽырыԥсахуан, аха иџьоушьаша – иахьанӡа еиҭакрада еиқәхазгьы рацәоуп.
Ижәлар рыгәҭа дгыланы
иҵегь дзыхьӡарц ииҭахыз рацәан:
Борис Адлеиба имшира иазкны
Ԥхынгәы 15 – Борис Адлеиба имшира аҽны АААК аинфопортал
иазнархиеит иналукаашаз Аԥсны аԥхьагылаҩ изку аочерк.
Асабрада зҿамыз актиор: Нурбеи
Рашәарамза 15 рзы иԥсы ҭазҭгьы 85 ихыҵуазаарын еицырдыруа
аԥсуа актиор, Қырҭтәылатәи ССР, Аԥснытәи АССР, Нхыҵ-Уаԥстәылатәи
АССР жәларқәа рартист Нурбеи Камкьиа.
Апринц Ольденбургтәи:
акурорт Гагра ашьаҭаркҩы
Урыстәыла аҳцәа рзы «аҳауазҩыдаратә станциа» ҳәа иԥхьаӡаз акурорт Гагра
ашьаҭаркра – апринц Александр Ольденбургтәи ихьӡ иадҳәалоуп.
Ҳазҭоу ашықәс азы апринц диижьҭеи иҵуеит 175 шықәса.
Иҭабуп Аконгресс апроектқәа рыҿиара шәахьалахәу!
Ихадоу анҵамҭақәа
АААК Гәдоуҭатәи ашколқәа руак ӡыла еиқәнаршәеит
Анҵамҭақәа зегьы Реиҳа изыԥхьо
Сариа Лакоба лыԥсҭазаара аҭоурых хьанҭа еиҭарҳәеит Аҟәа, РУСДРАМ асценаҟынтә
6 Ԥхынҷкәын 2019 17:10
3 Ԥхынҷкәын 2019 18:50
9 Ԥхынҷкәын 2019 11:50
14 Ԥхынҷкәын 2019 00:30
14 Ԥхынҷкәын 2019 23:55
15 Ԥхынҷкәын 2019 12:15
14 Ԥхынҷкәын 2019 11:05
Иҿыцу анҵамҭақәа
Иоаким Алоизи иҭынхаз Аҟәатәи ахыбрақәа
World Abaza Congress
Аԥсуа хәышҭаарақәа атәым жәҩан аҵаҟа: Ҭырқәтәыла иҟоу аԥсуа-абаза қыҭақәа рҷыдара
Ҟарачы-Черқьессктәи Ареспубликаҿ имҩаԥысуа афестиваль «Абаза» еизнагеит 300-ҩык инареиҳаны аԥсуа-абаза хылҵшьҭрақәа, ҳажәлар рхаҭарнакцәа ахьықәынхо еиуеиԥшым атәылақәа рҟынтә.
Аԥсуа-абаза хәмаррақәа рыла иаатит Ахәбатәи акультуратә-спорттә фестиваль «Абаза», сынтәа уи аиҿкаара иалахәын Аԥсуа-абаза милаҭ рыҿиара ацхырааразы Жәларбжьаратәи аилазаара «Алашареи», «Аԥсуа-абаза жәлар рконгресси» (АААК).
Акомандақәа еицлабуан абарҭ аспорт хкқәа рҟны: махәҿыла аисара, ашьаҟа ақәлара, хара́ аԥара, аиадара ашьҭыхра, ахаҳә аршәра, аҩра, ахысра, ашаха ахара, иара убас ашьапылампыли аволеиболи.
Абаза жәлар рыхәмаррақәа Ҟарачы-Черқьессктәи Ареспубликаҿы сынтәа ахәынтә раан имҩаԥысуеит. Уи алахәцәа рхыԥхьаӡара есышықәса иазҳауеит, дара ахьынтәаауа аҭыԥқәагьы ишрыцло еиԥш: аҭааҩцәа ргеографиа иамҽханакуеит Урыстәыла еиуеиԥшым арегионқәеи, аҳәаанырцәтәи атәылақәеи.
Аҭоурых иаазыркьаҿны
1989 шықәса, нанҳәамза 25-26 рзы Аҟәа имҩаԥысит Кавказ ашьхарыуа жәларқәа Рассамблеиа (Рконфедерациа) актәи аизара ду. Аԥсны жәлар рџьынтәылатә еибашьраҟны ихадоу ароль назыгӡаз абри ахеилак 30-шықәса ахыҵра инамаданы, АААК Аинфопортал иазнархиеит уи аԥҵара иазку аҭоурых.
Аԥсны жәлар рџьынџьтәылатә еибашьра аҭоурых здыруа дарбанызаалак имаҳацкәа дыҟам Кавказ ашьхарыуа жәларқәа Рассамблеиа (ианаԥҵаз ашьҭахь иаарласны Аконфедерациа ҳәа ахьӡ ԥсахын) аӡбахә. Избан акәзар идгыла ацхыраара ӷәӷәа ҟанаҵеит аԥсуа ар ақырҭуа мпыҵахалаҩцәа ириааиразы. Иара убасгьы, Аконфедерациа ахатәгәаԥхарауаа Аԥсныҟа раара ашьақәгылара иагәеисырҭаны иҟалеит.
Ашьхарыуа Республика иаҿырԥшны
Кавказ ашьхаруа жәларқәа Рассамблеиа аԥҵан 1989 шықәса, нанҳәамза 25 рзы, Аԥсны жәлар рџьынџьтәылатә еибашьра алагара хышықәса шагыз. Уи аҽны Аҟәа, Аԥсны аминистрцәа реилазаара аконференц-зал аҟны имҩаԥысит Ассамблеиа актәи аизара ду. Аусмҩаԥгатә еизнагеит Аԥсныи Нхыҵ-Кавказ ареспубликақәеи рҟынтә 500-ҩык аделегатцәа.
Кавказтәи ажәларқәа Рконфедерациа Актәи аизара ду, Аҟәа, 1989 шықәса
Иара игәаанагарала, Қырҭтәыла иадыз Аԥсны аиҳабыра еилыркааит, ари кавказтәи аидгыла иалоу амч, насгьы уи дара иақәкны ирымоу афашисттә планқәа рынагӡра иашаԥырхагахоз. Уи аамҭазы Қырҭтәыла Асовет Еидгыл иалҵырц аӡбахьан, Аԥсныи Аахыҵ Уаԥстәылеи надкыланы, аԥсуа жәлари ауаԥс жәлари рпозициа зхьаԥшрак ҳәа амҭаӡакәа.
Усҟан Қарҭи Аҟәеи реизыҟазаашьақәа еиҳа-еиҳа иуадаҩхон, аҵыхәтәан иаарту аиҿагылара змоу аформагьы шьҭнахит. Уи ҟалеит 1989 шықәса, ԥхынгәымзазы. Аҟәа иҟалаз аидысларақәа рышьҭахь, 30-нызқьҩык рыла ишьақәгылаз ақырҭуа колонна Аԥсны алалара рҽазыршәеит, аха урҭ Очамчыра иаанкылан, аӡиас Аалӡга ахықәан.
Кавказ ашьхарыуа жәларқәа Рассамблеиа аԥҵрагьы зыбзоуроу зыӡбахә ҳамоу ахҭысқәа роуп. Аԥсуаа еилыркаауан, ирныруан арыцҳара шааигәахоз, Ассамблеиа аԥҵаралагьы ақырҭқәа иддырбар рҭахын, Кавказ жәларқәа рҟынтә аԥсуаа адгылара шроуа, иаҭаххаргьы - Қарҭтәи агрессиа иақәнагоу аҿагылара шарҭо.
Аибашьра анцоз аамҭазы Муса Шанибов Аԥсуа телехәԥшра иаиҭаз аинтервиу, 1992-1993 шықәсқәа
Аидгыла напхгаҩыс дҟалеит аполитик, ауаажәларратә усзуҩы Муса Шанибов. Аамҭак ашьҭахь иара иазгәеиҭоит, Ассамблеиа аԥҵара ҵаҵӷәы хадас иамаз – Аԥсны аинтересқәа реилагара иазынарханы Қырҭтәыла имҩаԥнагоз аусқәа рҿагылара шакәыз.
Кавказтәи аидгыла ахьӡи, аилазаашьеи, адоуҳаи ухьадырԥшуан 1918 шықәсазы ирылаҳәаз Ашьхарыуа Республикахь – усҟан уи иалалеит Аԥсныи Нхыҵ-Кавказтәи ареспубликақәеи. 1990 шықәса, жьҭаарамзазы Ассамблеиа – Ашьхарыуа Республика азинмдаҩыс ишыҟоу азы алаҳәара ҟанаҵеит.
Ашьхарыуатә Республика аԥхьагылаҩцәа
© wikipedia.org
1991 шықәса, абҵарамзазы Аҟәа имҩаԥысыз аидгыла III-тәи аизараҟны Ассамблеиа – Кавказтәи ашьхарыуа жәларқәа Рконфедерациа ҳәа ахьӡ еиҭакын. Жәаҩа милаҭ (аԥсуаа, абазақәа, аварцәа, адыгақәа (ачерқьесцәа), ачеченцәа, абалкарцәа, адаргинқәа, аҟарачқәа, акәумыкцәа, алезгинцәа, алакцәа, ауаԥсаа) Аиқәшаҳаҭра напы аҵарҩит, иагьрыдыркылеит Кавказ ашьхарыуа жәларқәа рконфедеративтә еидгылазы Адекларациа.
Кавказтәи ажәларқәа Рконфедерациа арртә штаб агазеҭ аҟнытә агәылԥҟа
© vexillographia.ru
Дара иаԥырҵарц рыӡбеит иара убас Кавказтәи апарламент, Абжьаҟазаратә ӡбарҭа, Ахьчаратә еилакы, Аконфедерациа аштаб-квартирас иалырхит Аԥсны аҳнықалақь Аҟәа. Кавказ ашьхарыуа жәларқәа Рконфедерациа ахы ҳәаақәнаҵеит "ихьыԥшым амилаҭтә-ҳәынҭқарратә еиҿкаара" аҳасабала. Аконфедерациа апарламент иаднакылоз аӡбамҭақәа абжьагаратә ҟазшьа рыман, Аконфедерациа иалаз аҳәынҭқаррақәа досу рофициалтә напхгарақәа рахь иаднаклаз аӡбамҭақәа нанашьҭуан.
1992 шықәса, жьҭаарамзазы Аԥсны аибашьра анцоз аамҭазы, аиҿкаара ахьӡ иамхын ажәа "ашьхарыуа". Аидгыла иахьыӡхеит Кавказ жәларқәа Рконфедерациа ҳәа, избан акәзар уи иалалеит аԥсуа жәлар рыхьчаразы игылаз Алада Урыстәылатәи аказақцәагьы.
Кавказтәи ажәларқәа Рконфедерациа абираҟ
© commons.wikimedia.org
Ҳара – ҳконфедератцәоуп!
Қарҭ аԥхьа рацәак хырҩа арымҭеит Кавказ жәларқәа реидгыла, "ақьаад иалху абжьас" ҳәа иатәамбакәа иахҳәааны.
Аԥсны акәзар, ари аидгыла агәыӷра дуқәа адырҳәалон. Ажурналист Витали Шариа ишигәалаиршәо ала, аԥсуаа еилыркаауан аамҭа уадаҩ иҭагылараны ишыҟаз, убри аҟнытә Кавказтәи ареспубликақәа рҟынтә адгылара - хымԥада иаҭахны иҟаз ак акәын.
Аԥсны адгылара аҭаразы Кавказ ашьхарыуа жәларқәа аконфедератцәа рахь иҟарҵаз ааԥхьара
Ассамблеиа, и анаԥҵаз раԥхьатәи амшқәа инадыркны еиуеиԥшым акультуратә усмҩаԥгатәқәа еиҿнакаауан, иаҳҳәап, Аҟәа иазгәаҭан Кавказтәи аибашьра иалаӡыз ргәалашәара амш, уи иазкыз алахьеиқәратә усмҩаԥгатәқәа нагӡан, иара убас Аԥсуа-адыга культура амшқәа Аҟәа имҩаԥысит аибашьра алагара маҷӡак шагыз, ԥхынгәымзазы. Аха иара убри аамҭазы ари аидгыла "аԥҵахон ахҭысқәа шааҳәлакгьы, ацхыраара алшартә еиԥш" ҳәа еиҭеиҳәоит Шариа.
Аладатәи Урыстәылантә ахатәгәаԥхарауаҩ Кавказтәи ажәларқәа Рконфедерациеи Аԥсныи иаиҭаз ацхыраара иазкны
Ажурналист иазгәеиҭоит Ассамблеиа раԥхьатәи аизарақәа ҩба Аҟәа ишымҩаԥысыз ауаа рацәа адымгалакәа. Ахԥатәи аизара акәзар, иара мҩаԥысит 1991 шықәса, абҵарамза 1-2 рзы, убас ирацәаҩны ауаа аднагалеит, зегьы акырц азы Аԥсуа драматә театр ахыбраҿы имҩԥысуа аҟынӡа.
Уи ашьҭахь хара имгакәа иҟалаз ахҭысқәа иаадырԥшит Аконфедерациа иамаз амчи алшеи шырацәаз, Аԥсны жәлар рџьынџьтәылатә еибашьраҿы аԥсуа ҳаиааиразы хәы змаӡам алагала ҟанаҵеит.
Кавказтәи ажәларқәа Рконфедерациа апарламент аилатәара, Пицунда
Аԥсны аибашьра аналага раԥхьаӡатәи амшқәа инадыркны Кавказ жәларқәа Рконфедерациоуп Нхыҵ-Кавказ ареспубликақәа рҟынтә ахатәгаԥхарауаа еидкыланы, ахақәиҭреи ахьыԥшымреи ирзықәԥоз Аԥсны жәлар ирывагыларц раашьҭра иалагаз.
Кавказтәи ажәларқәа Рконфедерациа ахада Муса Шанибов иааԥхьара «Кавказ жәларқәа рԥацәа рахь»
© Игор Марыхәба ишәҟәы «Қырҭтәыла Аԥсны ишабашьуаз» аҟнытә
Аибашьра аҩбатәи амш, нанҳәамза 15 рзы аԥсуаа рнапаҵаҟа иҟаз Гәдоуҭа ақалақь ахь иааит раԥхьатәи ахатәгәаԥхарауаа-конфедератцәа ргәыԥ. Урҭ драԥхьагылан Султан Сосналиев - апрофессионалтә аруаҩы, Кавказ жәларқәа Рконфедерациа Ахыхьчаратә еилакы ахадас иҟалаз.
Кавказтәи ажәларқәа Рконфедерациа арртә штаб агазеҭ, Гәдоуҭа, 1992-1993 шықәсқәа
Нанҳәамза 18 рзы Чечентәыла аҳҭнықалақь Грозныи имҩаԥысыз Аконфедерациа апарламент иҷыдоу аилатәараҿы иазыӡбан Аԥсны ацхыраара аҭатәуп ҳәа. Ахатәгәаԥхарауаа ргәыԥ ҿыцқәа реидкылара нап аркын. Абри аусура иалҵшәаны аԥсуа жәлар ирывагыларц иаауа иалагеит ахатәгәаԥхарауаа Нхыҵ-Кавказынтә, Алада Урыстәылантә, аҳәаанырцә иҟоу ҳдиаспорақәа рхаҭарнакцәагьы Ҭырқәтәылантә, Иорданиантә, Шьамтәылантә, Канадантә уҳәа убас егьырҭ атәылақәа рҿынтә.
Аконфедерациа ирыланаҳәеит Қырҭтәылеи иареи аибашьратә ҭагылазаашьа шрыбжьоу. Аԥсуа ҭоурыхҭҵааҩцәа абри афакт ҷыдала иалыркаауеит, аԥсуа жәлар рҿагылараҿы анырра ӷәӷәа ҟазҵаз акәны. Ас еиԥш зынӡа иазыԥшымыз Қырҭтәыла аиҳабырагьы ари аҳәамҭа "ацәа алнахит", уи амшала Еидҵоу Амилаҭқәа Реилазаарахьгьы ашшыԥхьыӡ рышьҭит.
1992 шықәса, жьҭаарамзазы Аԥсныҟа даауеит Аконфедерациа ахада Муса Шанибов ихаҭагьы. Иара Гәдоуҭа иаԥиҵеит Аконфедерациа аоперативтә штаб. Ари аштаб аконфедератцәа зегьы еиқәзыршәоз, еиҿызкаауаз мчны иҟалеит, абрантә акәын дара аидысларақәа ахьцоз аибашьра амцашыра ишалагылоз.
Анна Броидои ахатәгәаԥхарауааи Кавказтәи ажәларқәа Рконфедерациа ахыбра аҿаԥхьа, Гәдоуҭа, 1992-1993 шықәсқәа
© zavtra.ru
Иааидкыланы Аԥсны ахақәиҭра иазықәԥон ҩ-нызқьҩык инареиҳаны ахатәгәаԥхарауаа. 51-ҩык ирыхҵоуп "Аԥсны Афырхаҵа" ҳәа ахьӡ ҳаракы, 247-ҩык Леон иорден ранашьоуп, 623-ҩык "Агәымшәаразы" амедал ранашьоуп. 260-ҩык инареиҳаны ахатәгәаԥхарауаа ҭахеит.
"Кавказ жәларқәа Рконфедерациа ахымҩаԥгашьоуп аԥсуа жәлар рнырҵәара алзмыршаз ҳәа сгәы иаанагоит!" - иҳәоит нас Аԥсны раԥхьатәи ахада Владислав Арӡынба Аконфедерациа иазкны.
Аԥсны Аџьынџьтәылатә еибашьра анеилга аамышьҭахь Кавказ жәларқәа Рконфедерациа ишиашоу иара ахьӡала анаҩстәи аибашьратә конфликтқәа рҿы иқәымгылеит. Аконфедерациа апарламент 1998 шықәсазы имҩаԥысыз асессиаҟны иӡбан Аконфедерациа аусура аамҭала иаанкылазарц, уи иалоу ажәларқәа руак аҟынтә иара аусура аиҭахацыркразы аҳәара ҟалаанӡа. Абри ала Аконфедерациа аусура хыркәшахеит уҳәар ауеит.
Аԥсны Қьалышьбеи
Қьалышьбеи аԥсуаа ргәаҳәареи
© Батал Џьапуа
Аҭоурых иаазыркьаҿны
Аҭауад Қьалышьбеи Чачба, XVIII-тәи ашәышықәса анҵәамҭеи XIX-тәи ашәышықәса алагамҭеи рзы Аԥсны аҳра ныҟәызгоз – зыԥсҭазаара зегьы зыԥсадгьыл ахақәиҭра иазызкыз аԥсуа политикцәа дыруаӡәкын.
Иара иӡбахә рҳәоит Аԥсҳа Леуани, Нестор Лакобеи, Владислав Арӡынбеи рыхьӡқәа инарываргыланы. Аурыс император иоума, аҭырқәа сулҭан иоума – аӡәы иҳәатәы хаиҵо дыҟамызт, урҭ аҩыџьа рҟынтә аӡәгьы илымшеит инагӡаны Қьалышьбеи дара рахь ихьарԥшра. Иара иаамҭазы реиҳа ахыԥша змаз аҳәынҭқарқәа ируаӡәкыз аԥсуа ҭауад Қьалышьбеи Чачба (Шервашиӡе) XVIII-тәи XIX-тәи ашәышықәсақәа реилыҵымҭазы Аԥсны аҳра знапаҿы иҟаз, еснагь ижәлар ринтересқәа дрықәныҟәон, ҩ-империа дук дышрыбжьагылазгьы, ҟазарала ихатәы политика мҩаԥигон.
Қьалышьбеи игәазыҳәара
Аԥсҳа Леуан (иҳьыԥшымыз Аԥсуа аҳра иахагылаз – аред.), Аԥсны аҳ Қьалышьбеи, Асовет мчра раԥхьатәи ашықәсқәа раан Аԥсны иахагылаз Нестор Лакоба, Аԥсны Аҳәынҭқарра раԥхьатәи ахада Владислав Арӡынба… Арҭ аполитикцәа дара-дара ашәышықәсақәа рыбжьоуп, аха дара зегь еидызкыло гәаҳәарак ыҟоуп – урҭ рыԥшьҩыкгьы рыԥсҭазаара зегьы Аԥсны ахьыԥшымра иазыркит.
VIII-тәи ашәышықәсазы Аԥсҳа Леуан илшеит ихьыԥшым Аԥсуа аҳра ашьақәыргылара. Иԥсадгьыл ахьыԥшымра азаагара акәын Қьалышьбеигьы хықәкы хадас имаз. Ақырҭуа меншевикцәа рахцареи Асовет мчра аагареи дырзықәԥон Нестор Лакоба – иара ихаан уи иаанагоз Аԥсны аҳәынҭқарратә статус аиҭашьақәыргылара акәын. Ҳтәыла иҿыцӡоу аҭоурых аҟны ари ахьыԥшымра ацәаҳәа иациҵеит Владислав Арӡынба, уаанӡа иҳамхыз ахьыԥшымреи ахақәиҭреи рырхынҳәразы ажәлар реидкылара илшеит, аиааирагьы ҳзааигеит.
Аԥсҳа Леуан, Қьалышьбеи Чачба, Нестор Лакоба, Владислав Арӡынба
Зоура наӡаз, зыхцәы амца ацразшәа иаԥшьыз, знык уааиҿаԥшыр ахааназ угәалашәараҿы инхоз – абас Қьалышьбеи исахьа аадырԥшуан иара ихааныз ауаа, убри аан лымкаала иазгәарҭон Аԥсны аҳ даара дышҟәыӷаз, агызмалрагьы шилаз, иарбан усзаалак лассы ишиӡбоз. Даҽакала ҟалашьагьы амамызт: XVIII-XIX ашәышықәсақәа реилыҵымҭаз араҟа ҩ-ҳәынҭқарра дук ринтересқәа еиҿагылеит – Османтәи аимпериеи, Урыстәылатәи аимпериеи – убри аҭагылазаашьаҟны зхатәы политика амҩаԥгара зылшоз аҳәынҭқар даара акыр илазар акәын.
Аҳрахь анеира
Аԥсны иахагылараны иҟаз аҳ Қьалышьбеи ихәыҷреи иқәыԥшреи ашықәсқәа ирызкны иҟоу аинформациа маҷуп. Иаҳдыруеит, иқәыԥшра аамҭа Ҭырқәтәыла ишихигаз. Аха дшыхәыҷыз иҭаацәа дрыцны уахь дықәнагалоу (Қьалышьбеи иаб – аҳ Манучари уи иашьцәа Шьаруани Зураби XVIII-тәи ашәышықәса аҽеиҩшамҭазы Аԥснынтә Ҭырқәтәылаҟа иахигеит асулҭан), мамзаргьы уаҟа атәым дгьыл аҿы диизу – иахьа уажәраанӡа цқьа еилкааны иҳамам. Ишакәхалакгьы, иахьазы иҵабыргны иаҳдыруеит Ҭырқәтәыла аҵара шиоуз, иара уа амсылман дингьы шидикылаз.
Чачаа рҭаацәараҟынтә зыԥсадгьыл ахь ахынҳәра зылшаз Қьалышьбеи уи иаб иашьа Зураби роуп. Ара ишааиз еиԥшҵәҟьа иаразнак ала аполитикатә цәгьаршрақәеи аҳра азықәԥареи рыгәҭаҵәҟьа иналаҳауеит. Чачаа ахганы иҟазижьҭеи даҽа ҭауад жәлак акыр рыҽдырӷәӷәеит – Ӡаԥшьаа – убри аҟнытә раԥхьаӡа иргыланы Зураб даалаган иашьа иԥа Қьалышьбеи аҭауад ҭыԥҳа Ӡаԥшьԥҳа Мариам ԥҳәысс дизааигеит, уи ашьҭахь иара Аԥсны аҳас дҟалоит, уи алагьы Чачаа рымчра еиҭаиргьежьуеит.
Аҭырқәцәа Чачаа ишрызныҟәаз дырны, Ӡаԥшьаа ицырхырааны, 1771 шықәсазы Зураб илшеит Аҟәа ақәгылара еиҿкааны аҭырқәа аруаа ралцара. (XV-тәи ашәышықәса инаркны аҭырқәцәа излауала Амшын Еиқәа аҿықәан рҽышьақәдырӷәӷәар рҭахын, убри аҟнытә амшын иаԥныз ақалақьқәа акакала иааныркылон. Раԥхьатәи аҭырқәа гарнизон Севастополис (иахьатәи Аҟәа) идыргылеит 1578 шықәсазы, 1724 шықәсазы араҟа абаа дыргылеит Сухум-кале ҳәа хьӡыс измаз, убри абаа-хырӷәӷәарҭоуп Зураб Чачба ирымихызгьы – аред.). Аха дук хара имгакәа аҭырқәцәа ҩаԥхьа ақалақь рнапахьы иааргеит, Зураб амчра имырхын, иашьа иԥа Қьалышьбеи Аԥсны аҳас дазхарҵеит.
Убас, XVIII-тәи ашәышықәса 80-тәи ашықәсқәа инадыркны Қьалышьбеи Чачба (Шервашиӡе) амчра инапаҿы иҟалан, ҩажәижәаба шықәса инеиԥынкыланы Аԥсны аҳас дыҟан.
Аруаа, афлот, анхацәа – зегь еидикылеит
Қьалышьбеи аҳас даныҟала азныказы даара ауадаҩрақәа иԥылеит: ҭауади-аамсҭеи уи имчра азхарҵарц аханатә ргәы иҭамызт. Аха аҳәынҭқар қәыԥш урҭ рҿаԥхьа дқьақьо, иахьыҟаз днеины драцәажәо даламгеит, уи ахаҭыԥан зхы иақәиҭыз анхацәа дрызнеит, урҭ рҩызара шьҭихит. Аԥсны жәлар злашьақәгылаз раӷьырак анхацәа цқьақәа ракәын. Урҭ рыбзоуралоуп Қьалышьбеи имчра иаҳагьы излаирӷәӷәаз, ана-ара ихәылҵҟьоз ақәгыларақәагьы ршьаҽра злаилшаз.
Анаҩс, Аԥсны аҳ иӷәӷәоу ар, нас аибашьыгатә флот аԥиҵоит. Уи аԥхьагьы, анаҩсгьы ҳтәыла абас иӷәӷәаз, бџьарла иеибыҭаз ар аманы иҟамлаӡацт. Иахаану иазгәарҭон, аибашьра ашәарҭара ҟалозар, Қьалышьбеи сааҭқәак рыла 25 нызқьҩык зхыԥхьаӡалаз, бџьарлеи џьаԥҳанылеи иеибыҭаз ар ықәиргылон ҳәа. Ар иалан артиллериеи аибашьыга ҽқәеи. Ишхәақәа ракәзар, 600 цыра ыҟан, уахгьы-ҽынгьы Баҭыми Анапеи рыбжьара амшын ихын, аӷа даауазар ҳәа ԥшыхәра руан.
Қьалышьбеи иаҳра раԥхьатәи аамҭақәа раан аҭырқәцәа арра-политикатә дгылара ирҭон, избан акәзар Аԥсны усҟан дара хылаԥшра азыруан. Арҭ аизыҟазаашьақәа ианрасакьаҳәымҭаз Қьалышьбеи 70 бзарбзан зықәгылаз аибашьыгатә ӷба ду Аҟәа иргылан, ҳамҭас асулҭан Селим III ииҭеит. Аха Аԥсуа ҳәынҭқарра инагӡаны ахы иақәиҭны, ихьыԥшымны аҟаҵара еснагь игәы иҭан Қьалышьбеи.
Аҟәатәи абаа аҵакырадгьыл
XIX-тәи ашәышықәса алагамҭазы Урыстәылатәи Аимпериа еиҳа-еиҳа Кавказ аҽарӷәӷәо иалагоит. 1801 шықәсазы Қырҭтәыла мрагыларатәи ахәҭаҿы Қарҭли-Кахетиатәи аҳра аԥырхын. Аԥышәа змаз аполитик Қьалышьбеи еиликаауеит арегион аҟны иатәаумбар иҟамло амчра шааиз, убри аҟнытә Урыстәыла аҽазааигәатәразы раԥхьатәи ашьаҿақәа ҟаиҵоит. Аха Урыстәыла адларагьы дахыццакуамызт, уи иҭахын аурысқәа рыцхыраарала Ҭырқәтәылатәи амчра даҵыҵны, Аԥсны ахьыԥшымра азааигарц.
Иааџьоушьаратәы, арҭ игәҭакқәа хара имгакәа инаӡо иалагеит. 1806 шықәса ԥхынгәы 25 рзы аҭырқәа флот – аибашьыгатә ӷбақәа хԥеи, ажәҩатә шхәақәа аабеи – Аԥсны аҟәара иазааигәахеит Қьалышьбеи «ихшыҩ аагаразы», аха аҿагылара ӷәӷәа анроу игьежьны иахьынтәааз ицар акәхеит. Қьалышьбеи аҭырқәцәа рааира дазыԥшын, аҽазыҟаҵарагьы дахьӡеит: Аҟәатәи абаа аҿаԥхьа иргылеит зықьҩыла аруаа бџьарла еиқәных, ар шьақәгылан аԥсуааи адыгааи рыла.
Еицырдыруа аԥсуа ҭоурыхҭҵааҩ Гьаргь Ӡиӡариа иазгәеиҭоит, «ари ахҭыс ду Қьалышьбеи ихьӡ иаҳагьы иҭнагеит, уи ашьҭахь ифырхаҵаратә хыԥша зынӡа иӷәӷәахеит» ҳәа.
Ииашаҵәҟьаны, ари ахҭыс ашьҭахь Қьалышьбеи шықәсык иназынаԥшуа ихатәы политика мҩаԥигон, Урыстәыла аганахьалагьы акыр дыхьшәашәахеит.
Қьалышьбеи агыруа ҭауадцәа Дадианааи
Қьалышьбеи мрагыларатәи игәылацәеи – Гыртәылеи Имеретиеи реизыҟазаашьақәагьы ус имарианы ишьақәгыломызт. Уаанӡа Аԥсуа аҳра иаҵанакуаз арҭ адгьылқәа, аамҭақәак рышьҭахь аҳра иалҵын, Османтәи Аимпериа анапаҵаҟа иҟалеит, XVIII-тәи ашәышықәса анҵәамҭазы урҭ изларылшоз ала Урыстәыла ацхыраара роурц иашьҭан, аҭырқәа имчра иаҵыҵырц азы.
Иршьыз Гыртәыла аҳ иԥа уажәыгьы Қьалышьбеи иҟны дыҭҟәаны дтәан. Аурысқәа адҵа ҟарҵеит зыԥшра ҟамҵакәа Леван Дадиани доурыжьырц. Аха Қьалышьбеи иаҿаршәны мап аныик, арратә операциала аҭак ҟарҵеит. 1805 шықәса хәажәкырамзазы аурыс аинрал Рыкгоф Қьалышьбеи имихит Анаклиатәи абаа. Акыраамҭатәи аиҿцәажәарақәа рышьҭахь, аԥсуа аҳ Леван Дадиани дызтәыз дриҭеит, абаа изырхынҳәра ацкыс. Формалла Леван Дадиани Гыртәыла дахагылеит.
Талеирани иареи ирыбжьаз ашәҟәеимдара
Игәы аартым ҳәа ахара идҵара
1806 шықәсазы ҩаԥхьа ихацыркхеит аурыс-аҭырқәа еибашьра, Амшын Еиқәа Кавказтәи аҿықә аҟны акәын аидысларақәа раӷьырак ахьымҩаԥысуазгьы. Аурысқәа аԥсуа аҳ рхы дадырхәарц рыӡбеит: 1807 шықәсазы Қьалышьбеи иабжьыргоит абаа Поти аҭырқәцәа рымхра. Аха иара уи ажәылара дацәхьаҵуеит, ааха ӷәӷәа соур ауеит ҳәа ҵаҵӷәыс иҟаҵаны.
Ари ашьҭахь Аԥсны аҳ аҽԥныҳәа дадыргеит, маӡала аҭырқәцәа дрыдгылазар ауеит ҳәа рыԥхьаӡеит, игәы ҳзаартым, Урыстәылаа ҩызарала даҳзыҟам ҳәа рыԥхьаӡеит.
«Қьалышьбеи адәахьала аурысцәа дырҩызоушәа ҟаиҵоит ауп», – ҳәа иҩуан аинрал Рыкгоф, аханатә Қьалышьбеи дызцәымӷыз. Иара убри амшала илшоз зегь ҟаиҵон Кавказ арегион аҿы иҟаз Урыстәылатәи ар рԥыза Гудович дигәамԥхарц азы.
Хара имгакәа Гудович ихаҭагьы Қьалышьбеи аҽԥныҳәа ииҭеит, усҟан иара ииҳәаз ажәақәа аҭоурых арҵага шәҟәқәа шамахамзар зегьы ирнылеит: «… Шәара аҭырқәцәа рабашьраҿы ҳархәҭақәа адгылара рышәымҭеит, насгьы агәҩарақәа ҳамоуп маӡала аҭырқәцәа шәрыцхраауеит ҳәа».
Ашәышықәсақәа рымаӡа
Ари аҭоурых уаҩ дыззыԥшымыз аҵыхәтәа аиуит: 1808 шықәса лаҵарамза 2 рзы иҟалаз бџьаршьҭыхлатәи ажәылараан Аԥсны аҳ Қьалышьбеи Аҟәатәи иаҳҭынраҿы ишьрала.
Ашьра шааҟалаз еиԥшҵәҟьа, Аԥсны ҩаԥхьа Амшын Еиқәа аҿықәан аҳратәра иазықәԥоз ҩ-ҳәынҭқаррак иреимакырҭахеит. Зны Аԥсны аҳас дҟалеит Қьалышьбеи иԥа еиҳабы Асланбеи, уи Османтәи аимпериа адгылара инаҭон. Аха аурыс ар Аҟәа анааныркыла ашьҭахь, Аԥсны аҳас ихьӡ ҳәан Сафарбеи – агыруа ҭауадцәа Дадианаа рымаҳә, зан д-Леиԥхаз, иан дынхаҩ ҭыԥҳан аҟнытә уаанӡа аҳрахь анеира азин змамыз.
Қьалышьбеи дызшьыз дарбан ҳәа аимак-аиҿак жәашықәсала еиқәтәомызт. Ҩышә шықәса инарзынаԥшуа ари ашьра Ҭырқәтәыла ара имҩаԥнагоз ацәгьаршрақәа ирыдырҳәалон, Асланбеи иоуп заб дызшьызгьы ҳәа ирыԥхьаӡон. Ҳаамҭазтәи аҭоурыхҭҵаараҿы ицәырҵит даҽа гипотезак: Қьалышьбеи иаԥыхра ззыфеидаз Кавказ иҟаз Урыстәылатәи адҵаҟаҵаҩцәеи агыруа ҭауадцәа Дадианааи ракәын ҳәа.
Ари атеориа автор – аԥсуа ҭоурыхҭҵааҩ Станислав Лакоба, зегь акоуп, иазгәеиҭоит Қьалышьбеи дызԥырхагаз шырацәаз, убри аҟнытә аҭырқәцәагьы ари аус зынӡа ааигәарагьы иҟам ҳәа аҳәара гәаӷьыуацәоуп.
Қьалышьбеи инышәынҭра
Қьалышьбеи иԥсы ахьынӡаҭаз Аԥсны ахақәиҭреи ахьыԥшымреи дырзықәԥон, ҳадгьыл аҟны зинтересқәа еиқәшәаз ҩ-империа дук рыбжьара ҟазарала дкәараҵо.
1808 шықәса нанҳәамза 12 рзы Сафарбеи аурыс император Александр I иахь «аҳәаратә пунктқәа» наишьҭуеит Аԥсны Урыстәыла иадларц азы. Абри аҳәара шьаҭас иҟаҵаны 1810 шықәса жәабран 17 рзы Александр I иҷыдоу аграмота ала дазхаиҵеит Гьаргь (Сафарбеи усҟан ақьырсианра идикылан, ихьӡ иԥсаххьан – аред.) «шьҭралатәи Аԥсны аҳас, Урыстәылатәи аимпериа иреиҳаӡоу ахылаԥшрала». Абас Аԥсны Урыстәылатәи аимпериа иалалеит.
Ҳаџьымба: милаҭк аҳасабала ҳаиқәхаразы иҳалшо зегь ҟаҳҵароуп
Амилаҭтә идеиа ашьақәгылареи, ахатәы бызшәа аиқәырхареи, аԥсуааи ашәуааи ракзаареи, арепатриациеи, аҳәынҭқарра арҿиараҿы адиаспора иааннакыло аҭыԥи дырзааҭгылеит Аԥсны Ахада Рауль Ҳаџьымба, АААК аинформациатә портал иаиҭаз аинтервиу аҟны.
Аԥсны ахада Рауль Ҳаџьымба Адунеизегьтәи аԥсуа-абаза конгресс аинформациатә портал иаиҭаз аинтервиу аҟны иазгәеиҭеит иарбанзаалак ажәлар – хыԥхьаӡарала ихәыҷума, идуума – милаҭтә идеиас иамазароуп ҳәа ахеиқәырхареи, изқәынхо рыԥсадгьыл аиқәырхареи.
Ҳаџьымба иажәақәа рыла, ари имариам усуп.
Ҳара рацәак идуум жәларуп, ҳтәылагьы зегьы иреиҳау акы акәым. Аха, ҳара ашәышықәсақәа ҳаргәылсны, иахьатәи амшқәа рҟынӡа ҳааит, уи ашьҭахь абжьаӡра – ухаҿы иузаамго акоуп. Ҳара иҳалшо зегь ҟаҳҵароуп, ажәлари амилаҭи раҳасабала ҳаиқәхаразы, иҳамоу алшарақәа зегьы еизырҳаны атәыла қәҿиарала ишьақәгыларц азы», – иҳәеит ахада.
Иара иазгәеиҭеит, Аԥсны уамак идуум ҳәынҭқарраны ишыҟоугьы, иаҭаху аԥыжәарақәа зегь шҳамоу, иара убас агеографиатә ҭыԥ бзиеи, ҳтәыла инагӡаны ишьақәгыларц азы аусура азхиареи.
Арепатриациа Рауль Ҳаџьымба
Ҳаири Қәҭарба: ҳабацәа аԥсыуала рхы мҩаԥыргон, убри ауп ҳара ҳзааӡазгьы
Ахаҭарақәа
Зшьам дгьыл иацәыхараны ииз, аха аԥсуара атрадициақәа рыла иааӡоу, 14 шықәса раԥхьа зҭоурыхтә ԥсадгьыл ахь нхара ҳәа иааз ҳџьынџьуаҩ хазына – ашәҟәыҩҩы, аиҭагаҩ Ҳаири Қәҭарба 60 шықәса ихыҵра аҽны АААК аинфопортал ишәыднагалоит иара изку аочерк.
Мшаԥымза 10 рзы 60 шықәса ихыҵуеит ашәҟәыҩҩы, аиҭагаҩ Ҳаири Қәҭарба, уи ибзоуралоуп Ҭырқәтәыла аԥхьаҩцәа зегьы ԥсра зқәым Баграт Шьынқәба иаԥҵамҭа – ароман «Ацынҵәарах» рдыруа изыҟалаз. Аиҳабацәа рҟынтә зҭоурыхтә ԥсадгьыл агәыбылра зкхьаз, дшыхәыҷызнатә аԥсшәа цқьаны изҳәоз Ҳаири Қәҭарба 1990-тәи ашықәсқәа рзы Ҭырқәтәыла ашәҟәҭыжьырҭа ааиртит, Аԥсны акала дахәарц азы. Иара деиҭагаҩуп, ароман «Сыхдырҵәеит, сыхҵәараххеит» давторуп, Аԥсны Ашәҟәыҩҩцәа реидгыла далахәуп. Ҳаири Қәҭарба ибиографиаҿы иҟоуп акрызҵазкуа даҽа цәаҳәакгьы: иара Аԥсныҟа дхынҳәиижьҭеи 14 шықәса ҵуеит, дынхоит Гәылрыԥшь араионаҿы.
Иџьашьахәу ахьӡ змоу аԥсуа қыҭа
Ҳаири Қәҭарба диит ҭырқәтәылатәи ақалақь Дузџьа иазааигәоу ақыҭа Есмаҳаным аҟны. Ақыҭа ахьӡ аԥсуа ԥхәыс лыхьӡ иахаршалоуп. Есма лыхьӡын зеижәтәи ашәышықәсазы абарҭ аҭыԥқәа рҟны нхара иааз аԥсуаа раԥхьагыла иԥҳәыс. Лара д-Ӡаԥшьԥҳан. Лыԥшәма данлыԥха аамышьҭахь Есма Ӡаԥшьԥҳа Акаԥантә ихҵәаны иааз лыжәлар дырхагылеит.
«Уажә ааигәанӡа Ҭырқәтәыла зегьы аҟны ҳара ҳқыҭа заҵәык акәын аԥҳәыс лаҳаҭыразы, лыхьӡала иҟаз. Аҭырқәцәа уи даара иџьаршьон», – ҳәа азгәеиҭоит Ҳаири Қәҭарба.
Ари ақыҭаҿы дынхон Ҳаири иабду иаб Базала, иара уаҟа диит иабдугьы, нас иаб, нас иара Ҳаири ихаҭа. Аамҭақәак рышьҭахь Ҳаири иҭаацәа Дузџьа ақалақь ахь нхара ииасит. Ашкол даналга ашьҭахь Ҳаири дҳақьымхарц иҭахын, дҭалеит Анкаратәи амедицинатә университет. Аха уаҟа аҵара рацәак игәамԥхазт, даҽа хырхарҭак ала ддәықәларц иӡбеит: дҭалоит Сҭамԥылтәи атехникатә университет, иагьиоуеит анџьныр-аргылаҩ изанааҭ. Арҭ афактқәа идыршаҳаҭуеит Ҳаири ганрацәала абаҩхатәра злоу, еиуеиԥшым аусхкқәа рҟны зхы аарԥшра зылшо аӡә шиакәу, убри аҟнытә иџьашьатәӡам аамҭак ашьҭахь ашәҟәҩыреи, аиҭагареи, ашәҟәҭыжьреи аус аҿгьы қәҿиарала ихы ахьааирԥшыз.
Ҳаири Қәҭарба иҭаацәа
© Қәҭараа рхатә архив аҟынтә
Абызшәақәа реилаԥсара
Ҳаири дхәыҷны раԥхьаӡа ацәажәара дызлалагаз аԥсуа бызшәоуп: аҭаацәараҿгьы аԥсшәа акәын ирҳәоз. Иазгәаҭатәуп урҭ ашықәсқәа раан ажәлар маҷқәа рбызшәақәа рыла иахьцәажәоз Ҭырқәтәыла аиҳабыра рацәакгьы иргәаԥхомызт.
«Ҭырқәтәыла ассимилиациа аполитика мҩаԥыргон, – ҳәа еиҭеиҳәоит Ҳаири Қәҭарба. – Лассы-лассы аԥсуа ҭаацәарақәа реиҳабацәа еидкыланы агәра ддыргарц иалагон: шәхәыҷқәа аԥсшәа дшәмырҵан, уи иаԥсам усуп ҳәа, избанзар нас аҭырқәшәа ишахәҭоу еиԥш ирызҵаӡом, аҭырқәа уаажәларра изахәҭакхаӡом, иҵарадоу «қыҭауааны» иаанхоит ҳәа. Убасқәа ҳәаны ҳабацәа ржьон, саргьы ибзианы сахаануп уи аамҭа».
Ҳаири ианду аҭырқәшәа зынӡа илыздыруамызт, иабду идыруан, ицқьангьы иҳәон, аха аҩны имоҭацәа дызларацәажәоз ԥсышәа мацаран: ахҵәацәа ибзианы еилыркаауан рхатәы бызшәа ахьынӡарҿыҵаку рҭоурыхтә ԥсадгьыли дареи реимадара шеиқәдырхауа. Ҳаири иан аҭырқәшәа лдыруан. Ашкол аҿгьы аҭырқәшәа рҵон. Абас еиԥш абызшәеилаԥса аҭагылазаашьаҿы ирызҳауан ҭырқәтәылатәи аԥсуа ҭаацәарақәа реиҳарак рҟны ахәыҷқәа. Убарҭ рабиԥара аԥсышәалагьы ҭырқәшәалагьы ибзиаӡаны ицәажәо роуп иахьа. Усҟан ахәыҷқәа аҭырқәшәа ахьырҵоз аҩны анҭыҵ акәын.
«Аҭырқәшәа ахьаҳҵоз адәахьы акәын, нас ашкол аҿы ҳдыррақәа ирыцлеит, нас абызшәа адырраҿы убас аамҭак ҟалеит, иҳазгәамҭакәа аҭырқәшәахь ҳаиасуа аҟынӡа, еиҳаракгьы ақалақь ахь нхара ҳанца.
Ҳаири Қәҭарба иаб Ҳаиаҭи Қәҭарбеи иан Бебек Аҩӡԥҳаи
«Алакәқәа рыла Аԥсны аӡбахә ҳаҳауан»
Ҳаири Қәҭарба ианду д-Аӡынԥҳан, Гәбаадәы иқәҵыз (иахьатәи Красная Поляна, Шәача ақалақь 64 км рыла иацәыхароу ҳаблоуп – аред.) аԥсуаа дырхылҵшьҭран. Лара алакәқәа рацәаӡаны илдыруан, аԥсышәа цқьала лмоҭацәа ирзеиҭалҳәон урҭ.
«Ҳанду алакәқәа рыла ҳлааӡеит, – ҳәа игәалаиршәоит Ҳаири. – Сандуха урҭ алакәқәа ҭысҵаауа салагеит, ақьаадгьы ианысҵеит – санду лҟынтә исаҳаз 18 лакә. Убарҭ иреиуан алакә «Гагра амҩа зкыз». Азҵаара ҳазцәырҵуан: иабаҟоушь абри Гагра? Гагра ахьыҟоу Аԥсноуп. Абас алакәқәа рыла ҳаԥсадгьыл Аԥсны аӡбахә ҳаҳауан».
Қәҭарба иҳаиҳәеит, аиҳабыра абиԥара идырны ахҵәара иацыз арыцҳарақәа ртәы ахәыҷқәа ишырзеиҭарымҳәоз, иара Аԥсны аӡбахәгьы уарла-шәарла акәын ишуаҳауаз. Убас зыҟарҵоз Ҳаири Қәҭарба ианеиликаа 2011 шықәсазы иҭоурыхтә роман «Сыхдырҵәеит, сыхҵәараххеит» аус адуланы даналга ауп.
Иагьациҵоит, иабдуцәа рҭоурыхтә ԥсадгьыл ахь ахынҳәра ишамеигәыӷуазгьы, қәнагала ирыӡбеит иахьааиз раԥсуара дмырӡырц, рхәыҷқәа аԥсуа ҵас-қьабзла ирааӡарц.
Аԥсуаа рхәыҷқәа атәым дгьыл аҟны ишрызҳауазгьы рҭоурыхтә ԥсадгьыл агәыбылра рыларааӡон.
«Аҭырқәа ҵасқәа патуқәҵарала ҳрызнеиларц ҳабжьыргон, аха ахаангьы урҭ ҳара иаҳхатәны иҳадаҳкылар руамызт. Агәра ҳдыргеит, ҳаԥсуара анаҳцәыӡ, зегь шаҳцәыӡуа. Ҳабацәа анс-арс уанақәшәалак иҟаҵатәу ҳәа ҷыдала акгьы ҳдырҵомызт, дара рхаҭақәа аԥсыуала рхы мҩаԥыргон, убри иаҳбоз рхымҩаԥгашьоуп ҳара ҳзааӡазгьы», – ҳәа азгәеиҭоит Ҳаири.
Ашәҟәҭыжьырҭа «Нарҭ»
Ҽнак зны Ҳаири Қәҭарба ааԥхьара иоуит тырқәтәылатәи аԥсуа диаспора зыхьӡ нагоу ахаҭарнак, еицырдыруа аҵарауаҩ ду Омар Беигәаа иҟынтә, уи иирбеит Аԥсны аҳәынҭкарратә университет аректор Алеко Гәарамиа иҟынтә иоуз ашәҟәы. Ашәҟәы иаҳәон хара имгакәа аԥсуа дгьыл аҿы аибашьра иалагар шалшо. Ҳаири даара игәы ианырит ари ажәабжь. Ҭырқәтәыла дыҟаны иҭоурыхтә ԥсадгьыл дызлахәари ҳәа дхәыцуа, Ҳаири Қәҭарба иҩызцәа аашьҭыхны ашәҟәҭыжьырҭа «Нарҭ» ааиртит.
Ашәҟәҭыжьырҭаҿы дара еиҭаганы иркьыԥхьуан Аԥсны аҭоурыхи иахьатәи аҭагылазаашьеи ирызкны иҭыҵуаз, хра злоу ашәҟәы-абыӷьшәы. Арҭ ашәҟәқәа даара ирылаҵәеит ҭырқәтәылатәи аԥсуа диаспора. Урҭ рыбжьара иҟан аҵарауаа Иура Аргәыни Гьаргь Амҷбеи рышәҟәқәагьы. Ҳаири ихаҭагьы авторс дықәгылеит, уи иҩит ашәҟәы «Ачерқьесцәа рҭоурых». Аха реиҳа акрызҵазкуа иусумҭаны иҟалеит Баграт Шьынқәба ироман «Ацынҵәарах» аҭырқәшәахь аиҭага, уи кьыԥхьын 1990 шықәсазы.
Аԥсны жәлар рџьынџьтәылатә еибашьра аамышьҭахьгьы Ҳаири иҩызцәеи иареи акьыԥхьратә ус иацырҵеит, Ҭырқәтәыла иҭрыжьуан ажурнал «Алашара».
Аҩны – иԥсадгьыл аҿы
Арепатриациазы аҳәынҭқарратә еилакы (иахьа Арепатриациазы аминистрра – аред.) ацхыраарала Ҳаири ихәҳаит Гәылрыԥшь зыбжа еилаҳахьаз ҩнык. Аҭыԥ даара игәаԥхеит. Аџьабаа маҷымкәа иадҵаны занааҭла инџьныру Ҳаири Қәҭарба аҩны иагыз-иабзаз рҽеины иргылеит.
Ҳаири гәалсрала иазгәеиҭоит, араҟа Аԥсны изанааҭ ала аусура рацәак ишалымҵуа, избанзар «араҟа доусы ихазы дынџьныруп». Ҭырқәтәылагьы уажә ааигәанӡа аҭагылазаашьа убас иҟан. Ауаа рхала аҩнқәа дыргылон, хәба-фба еихагыла иҟоу, нас 2011 шықәсазы адгьылҵысра аныҟала аҩнқәа цәгьала еилаҳаит, ауаа иҭахаз рацәаҩхеит. Уи аахыс Ҭырқәтәыла аргылара аганахьала ахылаԥшра ӷәӷәа ыҟоуп, ара макьана «доусы ихазы дынџьныруп».
«Аӡәы изы аҩны аргылара уалагоит, аԥхьа зегь игәаԥхоит, аха нас ак иԥсахуеит, иаҳа ишеиӷьу уирҵоит ҳәа далагоит. Ус ҟауҵар, аҩны еилаҳауеит ҳәа иауҳәар – дгәаауеит. Убри аҟнытә сара ара аусурҭа сзыԥшааӡом, усда стәоуп. Ауҭра сымоуп. Абаҳча сааӡоит, ашәырхкқәа рацәаны исымоуп. Аџьырџмыкьаҿы аламала акгьы аасхәаӡом, зегь сара иаасрыхуеит. Арепатриантцәа реиҳараҩык реиԥш ауаҭах аҿы сынхозҭгьы, усурада схы сызныҟәымгар ҟаларын», – ҳәа игәҭыхақәа ҳацеиҩишеит Ҳаири.
Ҳаири Қәҭарба ателехәаԥшратә журналистикаҿгьы ихы ԥишәахьеит. Ателеканал «Абаза-ТВ» аҟны ҩышықәса инарзынаԥшуа ицон иара имҩаԥигоз адырраҭара «Аԥсадгьыл агәеисыбжь». Ари адырраҭараҿы арепатриантцәа рыпроблемақәа дырзааҭгылон, адиаспора аԥсҭазаашьа атәы еиҭаиҳәон.
Уажәы зҭоурыхтә ԥсадгьыл аҿы инхо Ҳаири Қәҭарба игәы изырхьуа акызаҵәык ауп – икәша-мыкәша аԥсшәа маҷны иахьиаҳауа. Иара игәы ззыҳәо – аԥсуаа зегьы рхатәы бызшәала ицәажәо, арепатриантцәеи аҭыпантәи ауааԥсыреи аилибакаара, агәыбылра рыманы инхо-инҵуа абароуп.
Адиаспора Арепатриациа Ахаҭарақәа Ҳаири Қәҭарба
Инар Гыцба абызшәа ихадароу елементуп ҳәа иаликааит адиаспореи аҭоурыхтә ԥсадгьыли реимадара арҿиараҿы
Хәыхәыт Бӷажәба: жәлар рфырхаҵа иԥа, аҭҵаарадырра аусзуҩы
© «Абаза-ТВ» архив
Ахаҭарақәа
Ҳазҭоу ашықәс азы 105 шықәса ҵуеит иналукааша аҵарауаҩ-абызшәадырҩы, алитератураҭҵааҩы, аԥсуа литературатә критика ашьаҭаркҩы, Д. Гәлиа ихьӡ зху Аҳәынҭқарратә премиа алауреат, афилологиатә ҭҵаарадыррақәа рдоктор Хәыхәыт Бӷажәба диижьҭеи.
Иналукааша аԥсуа бызшәадырҩы Хәыхәыт Бӷажәба диит 1914 шықәса жьҭаарамза 15 рзы Гәыԥ ақыҭан (Очамчыра араион), Аԥсны мрагыларатәи ахәҭаҿы еицырдыруаз Салуман (Соломон) Бӷажәбеи Матиа Қапԥҳаи рҭаацәараҿы. Даараӡа аинтерес зҵоу фактуп, иаб – зашьеиҳаб иршьыз ишьа зуз Салуман шиакәу жәлар рфырхаҵаратә ашәа зыхҳәаау. Ари афольклор ҳаамҭа аҟынӡагьы еиқәханы иааит.
Хәыхәыт Бӷажәба милаҭ маҭәала деилаҳәаны
Жәлар рфырхаҵа Салуман Бӷажәба
Ари ахҭыс ҟалеит убла хызкуа Тҟәарчал ақыҭан, инҭкааны иуҳәозар, ашьха ашьапаҿы ишьҭоу Аџьамԥазра ҳәа зыхьӡу аҭыԥ аҟны. Уаҟа хҩык иԥацәа – Еқәыԥи, Қьысқьынџьи, Салумани иманы дынхон Едгьы Бӷажәба. Ари аҭаацәарахь ажәлар ирымаз апатуқәҵареи аҳаҭыри ирхырҟьаны, аҭыԥантәи аҭауад Шьмаф Ачба Едгьы иԥацәеи иареи цәгьахәыцрала дрыхәаԥшуа далагеит. Еиҳаракгьы, аҷкәынцәа рашьеиҳабы Еқәыԥ, уи лассы-лассы иҽырԥагьаны ихы мҩаԥигалон, дарбанзаалак аӡәы, дҭауадзаргьы, иҿаԥхьа ихы ларҟәны дгылап ҳәа игәы иҭамызт.
Ус шакәызгьы, Еқәыԥи аҭауад иԥа Асҭамыр Ачбеи рхәыҷраахыс аиҩызара рыбжьан. Аҩыџьагьы рыҽқәа ирықәтәаны иахьнеилак, дара ракәын зегьы зхәаԥшуаз, убасҟак улаԥш аҿы иааиуан. Аха ҽнак азы аиҩызцәа рыбжьара ахлымӡаах ҟалоит.
Абар уи ахҭыс дшахцәажәо алитератураҭҵааҩы Руслан Капԥба ишәҟәы «Хәыхәыт Бӷажәба» аҟны: «Асҭамыри Еқәыԥи ирыӡбоит Самырзаҟан (ҳаамҭазы – ақалақь Гал – аред.) инхоз ирзааигәақәаз џьоукы сасра ирызцарц. Усҟантәи аамҭазы, ас еиԥш иҟоу аныҟәарақәа – мышқәак аангыларазы ауацәа рахь сасра ҳәа ацара аԥсуаа рҵас иалан. Аҷкәынцәа хынҳәны ианаауаз ҳаԥсы неиҭаҳкып ҳәа имҩахыҵуеит Дырҩыг Аршба иҩнаҭахьы. Аԥшәма ишихәҭоу еиԥш, пату рықәҵаны, чеиџьыкала асасцәа идикылоит, анаҩс иааилахәлон еиԥш, аԥшәма иҭабуп ҳәа наиаҳәаны, аиҩызцәа рымҩа инықәлоит. Аӡиас Аалӡга азааигәара иҟаз аџьықәреирҭа иалсны ишнеиуаз гәашә дук инадгылеит. Аԥхьа дгылан Еқәыԥ, уи дишьҭанеиуан Асҭамыр. Агәашә аасыртып ҳәа Еқәыԥ ихы анылаирҟә, Асҭамыр аԥхьышәҳәа итапанча аҭра иааҭыганы (ҳәарада, уи заа дазхәыцхьан) Еқәыԥ ихәдаџьал инадкыланы ҩынтә дхысуеит. Адауаԥшь иҩызаз ахаҵа, ажәакгьы аҳәара дахьымӡакәа иҽы днақәыҩрны, иааиртып ҳәа дызҿыз агәашә аҿаԥхьа дынкаҳуеит».
Ашьыжьымҭан зашьа дыршьыз
Ашьыбжьаанӡа зашьа ишьа зуз Салуман ахаҵа!
Шәақьк иҭыҵыз хык азыҳәан
Ҵлак згәы ҭрысны иавамгыло Салуман ахаҵа!
О-рад Уасараида О-рад Сиуараида Салуман ахаҵа о!
О-рад Уасараида
О-рад Сиуараида Салуман ахаҵа о!
ԥҳәыск илыхшаз аӡә изыҳәан
Амҩахәасҭа имҩахымҵуаз Салуман ахаҵа о!
Аҭауадцәа жәлар зыргәаҟуаз
Иашьа дышьны ибналақәаз
Уа дырхьымӡеи уа!
Убас иалагеит Хәыхәыт иаб изы аҭынч ԥсҭазаара, аха, ихәыҷқәа ааӡо Гәыԥ дынханоҵгьы, Салуман есымша игәы иҽанын, Ачаа ршьоура дацәшәон.
«Исгәалашәоит, саб исзеиҭеиҳәон, бжьышықәса анихыҵуаз Берлин-Германиа атапанча иаб (Салуман) ишизнеигалоз. Дахьцалак атапанча ицын – дцәаӷәозаргьы, мамзар аҩнытә уск даҿызаргьы», – еиҭеиҳәоит Олег Бӷажәба.
Хәыхәыт Бӷажәбеи иаб иашьа иԥа Михаил Бӷажәбеи
Игәакьоу аҩнқәеи, «абырлаш» қалақьи
Гәыԥ анхара иалагаз Салуман аҭаацәара далалоит – иԥшәмаԥҳәыс Матиа Қапԥҳаи иареи ирхылҵуеит хҩык аԥацәа. Аиҳабы дшысабиаз идунеи иԥсахуеит, агәыбжьанытәи ихьӡын Хәыхәыт, аиҵбы – Ҳақыбеи. Хәыхәыт бжьышықәса анихыҵуаз иаб диԥхоит. Уи ашьҭахь, Матиа лԥацәа лыманы лқыҭа гәакьа Арасаӡыхьҟа дхынҳәоит, лаб игәараҭахь. Уаҟа Хәыхәыт ашкол ахь ишьҭра азҵаара ықәгылоит: Гәыԥтәи ашкол харацәан, шьапыла хә-километрак бжьан. Убас, аҵара аҵыхәала Хәыхәыт Очамчыра днанагоит, иабду иашьа иԥҳа Татиа лҭаацәарахь.
Хәыхәыт Бӷажәбеи иан Матиа Қапԥҳаи
Аҷкәын ибзиаӡаны аҵара иҵон, анцәа иџьшьаны уаҟа аус зуаз арҵаҩцәагьы бзиаӡан, урҭ рхыԥхьаӡараҿы иҟан Фома Ешбеи Дмитри Маани. Ҳәарада, аҷкәын зны-зынла иҭаацәара гәхьааигон, аха иара игәалашәарақәа рыла, зҿы дынхоз аҭаацәара гәыразыла изыҟан.
Иара игәалашәон: «Хәыхәыт, сымра, – абас еиԥш аԥхара аҵаны акәын дышсацәажәоз сан лыуа гәакьа Татиа. – Аҵараҵареи агәхьаагареи еинаалом, убри дырла, насгьы Арасаӡыхь зынӡа ихараӡам, угәы ианаҭаху ҳнабжьысып», – ҳәа сгәы ҟалҵон, занӡа сылахь еиқәызшәа анылбоз».
Аҷкәын Очамчыратәи ашкол даналга ашьҭахь, аҭаацәара ирыӡбоит Хәыхәыт Аҟәатәи ашьхарыуаа рышкол иҭаҵара. Убас ала, раԥхьаӡакәны ианшьа Хәанеи Қапԥба дицны Хәыхәыт Аҟәаҟа амҩа дықәлоит… дара цоит ӷбала. Амшын-ныҟәара аҷкәын игәы еиланархуеит, «абырлаш» қалақь ҳәагьы зхиҳәааз Аҟәагьы убри аҩыза ацәаныррақәа изцәырнагоит.
Иқәыԥшу Хәыхәыт Бӷажәба
Аҷкәыни уи ианшьеи идикылоит ашкол адиректор Кондрат Ӡиӡариа. Ашьхарыуаа рышкол аҟны Хәыхәыт Бӷажәба амаҭәарқәа зегь рыла адырра бзиақәа ааирԥшит, ақыҭатәи ахәыҷқәа еиҳарак ирцәыуадаҩыз аурыс бызшәагьы уахь иналаҵаны.
«Иџьбараз, насгьы ахәшьарақәа иреигӡоз аурыс бызшәеи алитературеи рырҵаҩы В.П. Данкевич иҿы хәба аиура акыр иаԥсан», – иҩуеит Руслан Капԥба. Анаҩс, Хәыхәыт иԥагьы уи ашкол далгоит, рҵаҩысгьы Данкевич диман.
Ашкол даналга ашьҭахь, Хәыхәыт Бӷажәба дҭалоит Москватәи апедагогикатә институт, аҭоурых-философиатә факультет. 1937 шықәсазы иҵара хыркәшаны, акыр алитератураҭҵааратә очеркқәеи астатиақәеи зыҩхьаз алитератор қәыԥш дхынҳәуеит Аԥсныҟа.
Афото аҟны арымарахьала арыӷьарахь: Иван Папасқьыр, Баграт Шьынқәба, Дырмит Гәлиа, Хәыхәыт Бӷажәба, арыӷьарахьала аҵыхәаны дгылоуп – Кьаазым Агәмаа
Аԥсуа кадрқәа рааӡара иашьҭаз аҵарауаҩ
Хәыхәыт Салуман-иԥа Аҟәаҟа даныхынҳә аамҭазы, ақалақь иахаԥаны иҟан ибааԥсыз агәҭынчымрақәа. Уи аԥсуа интеллигенциа анықәырхуаз аамҭақәа ракәын, иналукааша ауаажәларратә усзуҩцәа аӡәырҩы арепрессиақәа ирықәыршәан. 1941 шықәсазы Аҟәа анхарҭа ҭыԥ иашьҭаз Хәыхәыт қәыԥш идыргалоит иҵара шықәсқәа раан акыр ицхраахьаз, уи аамҭазы арепрессиа иақәдыршәахьаз Самсон Ҷанба иуаҭах азы аордер. Бӷажәба уи ауаҭах мап ацәикит – иламыс иауамызт иҭацәыз Ҷанба иуаҭах аҩналара. Аха уи аамҭазы идыргалаз Аԥсны Ашәҟәыҩҩцәа реидгыла амаӡаныҟәгаҩ иҭыԥгьы мап ацәкра шәарҭан, убри азын уи амаҵура ааникылоит. Иазгәаҭатәуп, Хәыхәыт Бӷажәба иара убасгьы Асовет Еидгыла Ашәҟәыҩҩцәа реидгыла алахәылас дшыҟаз, уи зырҵабыргуаз ашәҟәы Максим Горки хаҭалатәи инапынҵа анын.
Хәыхәыт Бӷажәбеи Константин Симонови
Хәыхәыт Бӷажәба (арымарахьала ахәбатәи) апоетцәеи ашәҟәыҩҩцәеи реиԥылараан. Афото аҟны убасгьы игылоуп: арыӷьарахьала аҩбатәи – Владимир Анқәаб, арыӷьарахьала аԥшьбатәи – Алықьса Џьонуа.
1942 шықәсазы аҵарауаҩ қәыԥш аусура далагоит Аԥсуаҭҵааратә институт аҟны. Уаҟа иҽазикит абызшәадырра, иҽадцаланы иҭиҵаауан аԥсуа бызшәа иаҵоу амаӡақәа. Убасгьы иара иҩуан алитература аганахьала акритикатә статиақәа. Анаҩс, Аԥсуа институт аҟны абызшәеи алитературеи рыҟәша аиҳабыс дҟалоит, 1943 шықәса инаркны 1953 шықәсанӡа аҭҵаарадырратә ҟәша адиректор ихаҭыԥуаҩс дыҟан, 1953 шықәса инаркны 1966 шықәсанӡа – Аинститут дахагылан.
Арҵаҩцәа рдыррақәа реизырҳара акурсқәа рҿы, 1950-тәи ашықәсқәа. Афото аҟны, арымарахьала арыӷьарахь: актәи – Оҭҳаратәи абжьаратә школ арҵаҩы Вера Паҭхвариа-Кәакәасқьыр, ахԥатәи – Дырмит Гәлиа, ахәбатәи – Хәыхәыт Бӷажәба; игылоуп: аԥшьбатәи – Аҟәатәи 10-тәи ашкол арҵаҩы Софиа Моисеи-иԥҳа Баџьа; игылоуп арыӷьарахьала арымарахь: актәи – Шьалуа Инал-иԥа, ахԥатәи – Павел Аӡынба
Аԥсуареи, аԥсуа бызшәеи, амилаҭтә кадрқәа рааӡареи аҿагылара анарҭоз аамҭа хьанҭақәа рзы, Хәыхәыт Салуман-иԥеи уи ихаҭыԥуаҩ Ақыбеи Хонелиеи ирылшоз зегь ҟарҵеит, аԥсуа ҭҵаарадырра ахаҭарнак ҿарацәа Асовет Еидгыла иреиӷьӡоу иреиҳаӡоу аҵариурҭақәеи аспирантурақәеи рҭаҵаразы. Усҟан изыцхырааз аҿарацәа рыҟнытә аӡәырҩы иахьазы иналукааша аԥсуа аҭҵаарадырра усзуҩцәас иҟоуп.
«Хәыхәыт Бӷажәба Аԥсуа институт директорс данамаз ашықәсқәа рзы, имчқәеи илшарақәеи, идыррақәеи, имаз аԥышәеи зегь зызыкыз ак акәын – напхгара ззиуаз аинститут изызкыу аус аҟны иҳаракӡоу ахықәкы анагӡара. Аҵарауаҩ 52 шықәса ихыҵуан, Аԥснытәи апартиа аобком аӡбарала имаҵура данамырхуаз. Хәыхәыт харас идырҵон ишәҟәы «Аԥсуа бызшәа бзыԥтәи адиалект»: аҭҵаарадырра иацәыхараӡаз ауаа уи аусумҭа аҵакы ишырҭахыз идырхон, уи ашәҟәы аартны иамыԥхьақәазгьы ауаа автор иҿагылартә иазыҟарҵон, ажәлар рыԥсахҩы ҳәа ахара идҵаны», – иҩуеит Руслан Қапԥба.
Аԥсуаҭҵааратә институт. Афото аҟны арымарахьала арыӷьарахь итәоуп: Сергеи Зыхәба, Лили Акаба, аԥшьбатәи – Арвелод Кәыԥраа, анаҩс – Гьаргь Ӡиӡариа, Константин Шьаҟрыл, Ақыбеи Хонелиа, Лео Шервашиӡе; игылоуп – Шоҭа Салаҟаиа, Миқвабиа, аԥшьбатәи – Баџьгәыр Саӷариа, анаҩс – Рома Ҷанба, Лена Марганиаԥҳа, Ҭина Агрԥҳа, Хрушкова, Вова Дарсалиа, Лидиа Ҷкадуаԥҳа, Владимир Ҵнариа, Валентина Кәанџьариа, Хәыхәыт Бӷажәба, арыӷьарахьала аҵыхәаны дгылоуп – Гьаргь Шамба.
Раԥхьаӡатәи алитературатә критик
Хәыхәыт Бӷажәба иусумҭақәа рҟынтә зегьы реиҳа ихаданы иԥхьаӡоуп – «Ҳаамҭазтәи аԥсуа бызшәа иаазыркьаҿу аочеркқәа». Аҵарауаҩ иҩхьан иналукааша аԥсуа литература аусзуҩцәа рыԥсҭазаареи рырҿиаратә мҩеи ирызку амонографиақәа. Урҭ рхыԥхьаӡараҿы иҟоуп – Дырмит Гәлиа, Иуа Коӷониа, Миха Лакрба, Баграт Шьынқәба уҳәа убас егьырҭгьы. Убас ала, Хәыхәыт Бӷажәба Аԥсны алитературатә критика ажанр ашьаҭаркҩыс дыԥхьаӡоуп.
Хәыхәыт Бӷажәба ажәабжьҳәаҩ иҿы
Асахьаркыратә литература мацара акәымкәан, Бӷажәба убасгьы иҭиҵаауан афольклор, абызшәадырреи алингвистикеи рыпроблемақәа. Хәыхәыт Бӷажәба хаҭала далахәын ифундаменталтәу аусумҭақәа раԥҵара, уахь иаҵанакуеит: «Аурыс-аԥсуа жәар», «Аԥсуа литература аҭоурых аочеркқәа», «Аԥсуа бызшәа аграмматика. Афонетикеи аморфологиеи», «Аԥсуа литература аҭоурых» убас егьырҭгьы.
Археологиатә жрақәа раан. Афото аҟны арымарахьала арыӷьарахь: Гьаргь Гәлиа, Хәыхәыт Бӷажәба, зыхьӡ дырым, Татиана Гәлиа
Археологиатә жрақәа раан. Афото аҟны арымарахьала арыӷьарахь: Гьаргь Гәлиа, Татиана Гәлиа, зыхьӡ дырым, Хәыхәыт Бӷажәба
Насгьы, Хәыхәыт Салуман-иԥа иазирхиахьан аԥсуа бызшәазы ашколтә рҵага шәҟәқәеи, аԥсуа литература ахрестоматиақәеи.
Адоктортә диссертациа Бӷажәба ихьчоит 1969 шықәсазы. Иусумҭа темас иаман: «Аԥсуа бызшәа бзыԥтәи адиалект афонетика-морфологиатәи алексикатәи ҷыдрақәа».
Хәыхәыт Бӷажәбеи Аԥсуаҭҵааратә институт аусзуҩцәеи, 1973 шықәса
© Бӷажәаа рҭаацәаратә архив аҟнытә
Хәыхәыт Бӷажәбеи ашкол адиректор А. Кациеи, 1973 шықәса
Афото аҟны арымарахьала арыӷьарахь: Борис Џьанашьиа, Хәыхәыт Бӷажәба, Гьаргь Ӡиӡариа
«Аҵарауаа ишырҟазшьоу еиԥш, агәхашҭрақәа иман»
Хәыхәыт Бӷажәба иԥшәмаԥҳәыс Татиана еицырдыруаз аԥсуа ҳәынҭқарратә усзуҩ Андреи Ҷоҷуа иԥҳа лакәын. Лара занааҭла дботаникын, аҭҵаарадыррақәа ркандидатс дыҟан, Аботаникатә баҳчаҿы аус луан.
Андреи Ҷоҷуа ибаҟа аҿаԥхьа: афото аҟны арымарахьала арыӷьарахь: Гьаргь Ӡиӡариа, Хәыхәыт Бӷажәбеи имоҭеи, Шоҭа Салаҟаиа, зыхьӡ дырым, Сергеи Зыхәба, зыхьӡ дырым, Олег Бӷажәба, Тарас Ҳалбад
Хәыхәыт Салуман-иԥеи Татиана Андреи-иԥҳаи дырхылҵит аԥа – Олег Бӷажәба. Олег ихәыҷра шықәсқәа реиҳарак иабду иҿоуп иахьихигаз (Ҷоҷуаа рыҩнаҭа), уаҟа драаӡон ианшьа иԥҳагьы – Жанна Ҷоҷуа.
Хәыхәыт Бӷажәбеи иԥшәмаԥҳәыс Татианеи
Афото агәҭаны Хәыхәыт Бӷажәбеи иԥшәмаԥҳәыс Татианеи
«Саб дыџьбаран, аха зныкгьы инапы шьҭимхыцызт, иажәа мацара азхон, – игәалашәоит Олег Бӷажәба. – Аҵыхәтәанынӡа аҭҵаарадырратә ус дазкын, иааикәыршаны иҟоу аӡә дибомызт. Аҵарауаа ишырҟазшьоу еиԥш, агәхашҭрақәа иман. Ашықәс ҿыц аламҭалаз аԥса ааихәараны дыҟан, аха есымша ихашҭуан. Ҳара иаахәаны иҳаргылеит. Аусура аҟынтә данааи, акреслаҿы днатәеит, ҳара иҳамҳәакәа, иганаҿы игылаз аԥсагьы гәеимҭеит».
Хәыхәыт Бӷажәба изныкымкәа аныҟәарақәа дрылахәын, дырҭаахьан еиуеиԥшым аконференциақәеи асимпозиумқәеи, иара убасгьы дырԥылон Аԥсны иаҭаауаз иналукааша асасцәа: афранцыз шәҟәыҩҩы Андре Жид, англыз шәҟәыҩҩы Џьон Боинтон Пристли, аурыс поет Васили Каменски уҳәа убас егьырҭгьы.
Олег Хәыхәыт-иԥа Бӷажәба, 1973 шықәса
Хәыхәыт Бӷажәбеи иҭаацәареи, 1973 шықәса
Хәыхәыт Салуман-иԥа иԥсҭазаара далҵит 2000 шықәса ԥхынҷкәын 23 рзы, 86 шықәса дшырҭагылаз. Ҳәарада, иара ихьӡ ҷыдала аҵак ду амоуп аԥсуа литературеи абызшәеи ҭызҵаауа зегьы рзы. Иара ишәҟәқәеи, истатиақәеи, иочеркқәеи рҿы иуԥшаар алшоит аԥсуа бызшәеи алитературеи ирызку азҵаарақәеи амаӡақәеи акыр рҭакқәа, иусумҭақәа ракәзар – ҳаамҭазтәи афилологцәеи алитератураҭҵааҩцәеи рзы ихрестоматиатәиуп.
Аџьынџьтәылатә еибашьра ду ахаантәи ашәуа литературатә интеллигенциа ирызку ашәҟәы ҞЧА ахада ипремиа иаԥсахеит
© www.mann-ivanov-ferber.ru
Ахҭысқәа
Аџьынџьтәылатә еибашьра ду ахаантәи ашәуа литературатә интеллигенциа ирызку аишьцәа Чкалаа рышәҟәы ҞЧА ахада ипремиа анаршьеит.
Ашәҟәы авторцәа иҭырҵааит раԥхьатәи ашәуа поетцәеи, ашәҟәыҩҩцәеи, ажурналистцәеи рлахьынҵақәа, архивтә документқәа ҵаҵӷәыс иганы. Зыӡбахә ҳәоу алитераторцәа реиҳараҩык рыхьӡ маҷны ирдыруеит аԥхьаҩцәа, иара аспециалистцәагьы уахь иналаҵаны. Ашәҟәы еиднакыло 29-ҩык афырхацәа рҟынтә ԥшьҩык арепрессиақәа ирықәшәеит, ааҩык Аџьнџьтәылатә еибашьра ду адәаҿы иҭахеит, даҽа хҩык аибашьра ашьҭахь рҭоурыхтә ԥсадгьыл анҭыҵ иаанхеит. Ашәуа литераторцәа афронт аҿтәи рбиографиақәа уажәаԥхьа иҭҵааны иҟамызт, убри аҟнытә аишьцәа Чкалаа русумҭа даара хра злоу акы акәны иҟоуп.
© Пиотр Чкала
Аусумҭа аҳамҭа ҳаракы ахьанаршьаз иаҳҳәарц ҳалнаршоит «ииашаҵәҟьаны аҵакы амоуп» ҳәа иԥхьаӡоит Гьаргь Чкала.
«Сашьеи сареи шықәсык аҟара ашәҟәы аҩра ҳаҿын. Аматериал ахәҭак аус адуланы иҟан, егьи ахәҭа еизаҳгеит. Ашәҟәы атираж хышә цыра ыҟоуп. Ианҭыҵ иаразнакала ашколқәеи абиблиотекақәеи ирзаҳшеит, ахәҭак Аԥсны Аҭҵаарадыррақәа ракадемиа иазынаҳашьҭит», – иҳәеит алауреат.
ҞЧР ахада ипремиа роуит иара убас ашәҟәыҩҩы Ҟазы-Магомеҭ Ҭаҭаркәыла, апоет қәыԥш Артур Кенчешао, аскульптор Кәашали Зарманбетов, насгьы Ҳалимаҭ Баирамыҟәа лыхьӡ зху Ҟарачы-Черқьессктәи амилаҭтә библиотека аколлектив.
2018 шықәсазы алитературеи аҟазареи рҟны Ҟарачы-Черқьессиатәи Ареспублика ахада ипремиа анашьара
Пиотр Чкала: арҵаҩы, алитератор, аҵарауаҩ, академик
Аԥсны Ҭемыр Ачыгәба
Ашәҟәы «Аԥсны: аԥсуаа рдепортациа (XIX ашәышықәса)» аӡыргара мҩаԥысит Аҟәа
Аԥсны
XIX ашәышықәсазы аԥсуаа рыԥсадгьыл рахцара иазку Ҭемыр Ачыгәба ишәҟә ҿыц аӡыргара мҩаԥысит Аҟәа, ԥхынҷкәын 6 рзы.
Аҭоурыхтә ҭҵаарадыррақәа рдоктор Ҭемыр Ачыгәба ишәҟәы «Аԥсны: аԥсуаа рдепортациа (XIX ашәышықәса)» апрезентациа мҩаԥыргеит Аҟәа, аԥшьаша, ԥхынҷкәын 6 рзы. Ашәҟәы иануп XIX ашәышықәсазы аԥсуаа жәларыкны ишҳәыԥкыз рыхҵәара зыхҟьаз амзызқәеи, уи амҩаԥысшьа аҭагылазаашьақәеи, аамышьҭахьтәи алҵшәақәеи.
Аҭыжьымҭа дахцәажәо, автор зегь раԥхьаӡа дазааҭгылеит атермин «амҳаџьырра» ихы изаимырхәаз. Иазгәаҭатәуп, Кавказ ашьхарыуа жәларқәа XIX ашәышықәсазы Османтәи аимпериахь рықәҵра аарԥшразы аполитикатә, арратә, аҭҵаарадырратә литератураҿы уи атермин акәын еснагь ахархәара змаз. Уи атермин ианашьашәалоз ыҟан аилкаара «ҳаџь» – амсылманцәа аԥшьаҭыԥқәа рахь рыԥшьаныҟәара аазырԥшуа. Кавказаа аԥшьаныҟәара ицеит ҳәа аинформациа аларҵәара рзыфеидан урҭ рхырҵәара иашьҭаз реиԥш, дара здызкылоз агангьы, избанзар убас ала ирҭахын зыԥсы ҭаны еиқәхаз руахҭа рацәак иахамшшаларц, ари атрагедиа зымшала иҟалазгьы, уи еиҿызкаазгьы ахара рхырхырц, ҳәа игәы иаанагоит аҵарауаҩ.
Ҭемыр Ачыгәба иазгәеиҭеит иара убас иара атермин ахаҭа аинтерпретациа иашамкәа ишарҭо, араб ажәақәа ҩба акны реилаларала иахьышьақәгылаз иахҟьаны: ажәақәа «муҳааџьыр», «муҳаџьыр».
«Актәи иаанагоит хатәгәаԥхарала аҭыԥ ахыҵра, аҩбатәи – мчыла ахцара. Абасала, иаҳбоит атерминологиатә еилахәара шыҟалаз», – ҳәа азгәеиҭеит Ачыгәба.
Абарҭқәа зегьы ҳасаб рзуны, автор ишәҟәы ахьӡ аҟны ихы иаирхәеит атермин «адепортациа» - ахҵәара. Иара абасҵәҟьоуп аԥсуа жәлар XIX-тәи ашәышықәсазы рхырҵәара хьӡыс иарҭаз Аԥсны Жәлар Реизара ақәҵараҿгьы, 1997 шықәса, жьҭаара 15 рзы ирыдыркылаз, ҳәа еизаз иргәалаиршәеит Ачыгәба.
Ашәҟәы аус адулараан ахархәара рыҭан еиуеиԥшым ахыҵхырҭақәа: архивтә дыррақәа, апериодикатә кьыԥхь аматериалқәа, адәынтәи аетнографиатә материалқәа, аҵарауааи апублицистцәеи рыҭҵаарақәеи, ранҵамҭақәеи, разгәаҭарақәеи.
Ҭемыр Ачыгәба иқәгылараҿы ҷыдала иалкааны дазааҭгылеит аҳәаанырцәҟа иахгаз ҳашьцәа рхылҵшьҭрақәа рҭоурыхтә ԥсадгьыл ахь рырхынҳәра азҵаара. Аҵарауаҩ агәра ганы дыҟоуп арепатриациа апроцесс – зҭоурыхтә ԥсадгьыл иаҟәгаз ршьам дгьылқәа рахь рырхынҳәра ҵакыс измоу гуманитартә акциа мацарак еиԥш ахәаԥшра шыҟамло. Уи аҵакы акырӡа еиҳа иҭбаауп.
«Иажәа дуӡам, аиашазы, абри апроблема иҵоураны аӡбара акырӡа иахьыԥшуп ҳәа сҳәар Аԥсны зхала иҟоу ҳәынҭқаррак аҳасабала аԥеиԥшгьы, аԥсуа милаҭ ԥхьаҟатәи рлахьынҵагьы», – иҳәеит Ачыгәба. Ҳәара аҭахума, Аԥсны Аҳәынҭқарра ихадароу ҭоруыхтә уалԥшьас иадуп аԥсуа жәлар реиқәырхареи реиҭаиреи хылаԥшра аҭара иҳәеит иара.
Ашәҟәы аӡыргараҿы иқәгылаз аҭоурыхтә ҭҵаарадыррақәа рдоктор Валери Бигәаа аҭыжьымҭа иахиҳәаит «аамҭа ахаҭа ицәырнагаз» акоуп ҳәа.
Аҭоурыхтә ҭҵаарадыррақәа ркандидат Сослан Салаҟаиа апрезентациаҿы дықәгылауа иазгәеиҭеит ари «идыргоу усумҭоуп» ҳәа, XIX ашәышықәсазтәи аԥсуаа рдепортациа ахҭысқәа аазырԥшуа, адокументқәа рыла ишьақәырӷәӷәаны.
Аҭоурыхтә ҭҵаарадыррақәа рдоктор Ҭемыр Ачыгәба ишәҟәы «Аԥсны: аԥсуаа рдепортациа (XIX ашәышықәса)» апрезентациа мҩаԥыргеит
Апрезентациаҿы ажәа зҳәоз аӡәырҩы агәазыҳәара аадырԥшит, ашәҟәы аԥсышәалагьы еиҭаганы иҭыжьзарц (иахьазы ашәҟәы ҩуп, иагьҭыжьуп урысшәала мацара – аред.). Усҟан иара иаԥхьарц рылшоит Аԥсны анҭыҵ инхо, зхатәы бызшәа здыруа ҳџьынџьуаагьы.
Аҭоурыхтә ҭҵаарадыррақәа рдоктор Ҭемыр Ачыгәба ишәҟәы «Аԥсны: аԥсуаа рдепортациа (XIX ашәышықәса)» атираж 500 цыра роуп иҟоу. Иара рзынархоуп аҭоурыхҭҵааҩцәа, аетнологцәа, аполитологцәа, иара убас аԥсуа жәлар рҭоурыхи ркультуреи рахь аинтерес змоу аԥхьаҩцәа зегьы.
Еицырдыруа кавказҭҵааҩы Генко ишәҟәы «Абаза материалқәа» ӡырыргеит Аҟәа
Ахҭысқәа
Иналукааша аҵарауаҩ, кавказҭҵааҩы Анатоли Генко иусумҭақәа еидызкыло ашәҟәы «Абаза материалқәа» аӡыргара мҩаԥысит Аҟәа.
Иналукааша урыстәылатәи аҵарауаҩ, еицырдыруа кавказҭҵааҩы Анатоли Генко иусумҭақәа шьаҭас измоу ашәҟәы «Абаза материалқәа» ӡырыргеит Аҟәа.
Аҭыжьымҭа аӡыргараҿы дықәгылауа, уи аиқәыршәаҩцәа ируаӡәку Аԥсны Аҭҵаарадыррақәа ракадемиа ахада, кавказҭҵааҩы, апрофессор Зураб Џьапуа еиҭеиҳәеит, ашәҟәы аус адулара шцоз 2007 шықәса раахыс, уи аиқәыршәара ишаҭаххазагьы «аамҭа рацәеи, анервқәеи, амцәареи».
Апрофессор ишазгәеиҭаз ала, «Абаза материалқәа» ҩ-хәҭак рыла ишьақәгылоуп. Актәи ахәҭаҿы иаагоуп аҭҵаарадырратә анҵамҭақәеи, 1929 шықәсеи 1933 шықәсеи рзы Анатоли Генко еизигаз абаза фольклор иуникалтәу аматериалқәеи. Арҭ атекстқәа раԥхьаӡа акәны акьыԥхь рбоит. Ашәҟәы аҩбатәи ахәҭа адокументқәа ирызкуп.
«Аизга аҩбатәи ахәҭаҿы иаагоуп аламала уаҩы изымдыруа аматериалқәа, абаза бызшәа аганахьала Анатоли Генко имҩаԥигоз аҭҵаарақәа рҭоурых аазырԥшуа, икомпромиссдоу, зыԥсы ҭоу адокументқәа», – иҳәеит Џьапуа.
Иара адырра ҟаиҵеит убасгьы, ашәҟәы иагәылалаз атекстқәеи адокументқәеи ԥшаан ҳәа Санкт-Петербург иҟоу Урыстәыла Аҭҵаарадыррақәа ракадемиа иатәу Мрагыларатәи анапылаҩырақәа ринститут архиви, Ставропольтәи атәылаҿацә иатәу аҳәынҭқарратә архиви, иара Анатоли Генко ихатә архиви рҟны.
Аҵарауаҩ иазгәеиҭеит ари ашәҟәы аҭыжьра алыршахеит ҳәа Аԥсны Аҭҵаарадыррақәа ракадемиеи, Аԥсуа ҳәынҭқарратә университети, ҷыдалагьы Мусса Егзакь зхадараҿы дгылоу аԥсуа-абаза милаҭ рыҿиара ацхырааразы жәларбжьаратәи аилазаара «Алашареи» ирыбзоураны.
АААК Иреиҳаӡоу ахеилаки ИАЕ «Алашареи» рхантәаҩы Мусса Егзакь ихаҭагьы ашәҟәы аӡыргара далахәын. Иара ашәҟәы аиқәыршәаҩцәа иҭабуп ҳәа реиҳәеит.
«Абра еизаз зегьы шәбара сеигәырӷьоит. Иҭабуп абри ашәҟәазы. Аус дуӡӡа ҟаҵоуп: шықәсык акәым, ҩышықәса ракәым – акыраамҭа ачҳара аарԥшны аматериалқәа еизыжәгон, аџьабаа ду адыжәбалеит. [Аҵарауаҩ] Генко аҳаҭыр ду иқәҵатәуп: иара иеиԥш ҳбызшәа нҭырҳәцааны иҭызҵааз дмаҷуп, сиашами? 2021 шықәса иара изы ииубилеитәхоит – диижьҭеи 125 шықәса ҵуеит. Шәсыдгылозар, шәааи абаҟа изҳаргылап!» – ҳәа ажәалагала ҟаиҵеит Егзакь.
Ашәҟәы апрезентациаҿы дықәгылеит иара убас Адунеизегьтәи аԥсуа-абаза конгресс Иреиҳаӡоу ахеилак алахәыла, апрофессор Виачеслав Чрыгба. Иара еиҭеиҳәеит Анатоли Генко аԥсҭазаара уадаҩ дшанысыз: аҵарауаҩ абахҭа дахьҭакыз амла дакны дыԥсит 1941 шықәсазы, дахганы даныҟаз аамҭазы.
«Анатоли Генко дҵарауаҩ дуӡӡан, иналукааша хаҭаран. Ҩажәа бызшәа раҟара идыруан, аԥсшәеи абаза бызшәеи инарҵауланы анализ рзиуан. Иусумҭа хадақәа акыр иԥсы ахьынӡаҭаз иҭыжьӡамызт. «Абаза материалқәа» – аҭҵаарадырразы акрызҵазкуа лагалоуп», – ҳәа иԥхьаӡоит Чрыгба.
Анатоли Генко иусумҭақәа реизга «Абаза материалқәа» 500 цыра атираж аманы иҭыжьуп. Ашәҟәы аиура алшоит Аԥсны Аҭҵаарадыррақәа ракадемиаҿы.
Мусса Егзакь ИИА "Алашара" АААК
Аслан Лаказов
Можно ли заказать в Республику Крым?
Ҭырқәтәыла иҟоу адиаспора ретномузыкатә ҭоурых иазку ашәҟәы ӡырыргеит Аҟәа
Ахҭысқәа
Ҭырқәтәыла инхо аԥсуааи адыгақәеи рмузыкатә традициқәа ирызку ашәҟәы апрезентациа мҩаԥысит Аҟәа.
«Ҭырқәтәыла иҟоу аԥсуааи адыгақәеи рмузыкатә фольклор» захьӡу ашәҟәы апрезентациа мҩаԥысит Аԥсны аҳҭнықалақь аҿы. Аҭыжьымҭа еиҭанахәоит Ҭырқәтәылатәи аԥсуа-адыга диаспора рыӡбахә, амузыкатә фольклор аганахьала аҩ-жәларык рашәатә-арҳәагатә традициақәа ртәы, иара убас аԥсуааи адыгақәеи рҭацаагаратә қьабзқәа ртәы, ажәытәан ишыҟази иахьа ишыҟоуи еиҿырԥшны. Ашәҟәы авторс дамоуп афилологиатә ҭҵаарадыррақәа ркандидат, Аԥснытәи аҳәынҭқарратә университет афилологиатә факультет адоцент, Д. Гәлиа ихьӡ зху Аԥсуаҭҵааратә институт афольклор аҟәша аҭҵаарадырратә усзуҩ еиҳабы Чуреи Ҭыжын Али.
Лара еиҭалҳәеит, ари атема аҭҵаара даҿуижьҭеи жәашықәса ишреиҳау. Арҭ ашықәсқәа ирылагӡаны жә-шәҟәык ҭыҵхьеит, урҭ рахьтә хәба – Ҭырқәтәыла инхо аԥсуааи адыгақәеи рмузыкатә фольклор ишиашоу иадҳәалоуп.
«Адиаспора рмузыкатә фольклор акыраамҭа аҭоурыхтә ԥсадгьыл иаҟәыҭханы иҟан. Ари ахырхарҭа шамахамзар иҭҵааӡам. Ари раԥхьатәи шьаҿоуп, раԥхьатәи ԥышәоуп аиашьаратә жәларқәа рмузыкатә фольклор аҭҵаараҿы. Ашәҟәы иагәылоу аматериал еизаҳгон хыԥхьаӡара рацәала архивқәа ҳаргәылаԥшуа. Ашәҟәаҿы иаагоу аматериал зегьы Ҭырқәтәыла еизгоуп», – лҳәеит автор.
Аԥснытәи аҳәынҭқарратә университет аԥсуа литература акафедра аиҳабы Диана Аџьынџьал, ашәҟәы ахҳәаа аҭауа, апрезентациа иаҭааз ирзеиҭалҳәеит автор аус дуӡӡа шымҩаԥылгаз XIX-тәи ашәышықәа анҵәамҭазтәи аԥсуа-адыга диаспора рмузыкатә ҭынха аҭҵаареи, амилаҭтә музыка аира аҭоурых ареконструкциа азуреи рганахьала.
Лара лымкаала иазгәалҭеит ари аҭҵаамҭа аԥсуааи адыгақәеи атәым дгьыл аҿы ирхыргаз арыцҳаратә хҭысқәа ишрызку. Ари аҭоурых еиқәаҵәа «харҭәаашьа змам ааха рынаҭеит аԥсуааи адыгақәеи ркультуреи, рмилаҭтә хаҿреи, рдоуҳатә акзаареи».
«Аҭҵаамҭа иаҵоу актуалреи аҿыцреи шьақәырӷәӷәахоит раԥхьаӡа акәны абри ашәҟәаҿы ишьҭыху аԥсуа-адыга ҭҵаарадырразы иҿыцу ахырхарҭақәа рыла. Араҟа, раԥхьаӡа иргыланы, ирзааҭгылоуп аетномузыкатә культура ахыҵхырҭақәа, иара убас Ҭырқәтәыла иҟоу адиаспора рмилаҭтә-культуратә рккара азҵаарагьы», – лҳәеит Диана Аџьынџьал.
Ашәҟәы аинтерес ду цәырнагеит аҭҵаарадырратә еилазаара рыбжьареиԥш аҿар рыбжьарагьы. Апрезентациа иаҭааз астудентцәа рацәан.
«Аҭоурых ахьыҟам аԥеиԥшгьы ҟалом. Ари ашәҟәы ҳазхысыз аҭоурых атәы ҳзеиҭанаҳәоит амузыкеи афольклори рыла. Ари даараӡа иинтересуп, хымԥада саԥхьоит», – лҳәеит ААУ астудент Мрамза Симониа.
Аҭҵаамҭа ҭыҵит 150 цыра ҳәа атираж аманы. Ашәҟәы аҭирҭахь инагахом, иаԥхьарц зҭаху ироур рылшоит Аҟәа, И. Папасқьыр ихьӡ зху Амилаҭтә библиотекаҿы.
Ацхыраара зҭаху аԥсуа хәыҷқәа Ашықәс ҿыц азы амаҭәа ԥхақәа рзыршоит
© buro247.ru
Ажәабжьқәа
Аконгресси, аиҿкаара «Алашареи», Ҭырқәтәыла иҟоу аԥсуа культуратә центрқәа Рфедерациеи еиҿыркааз агәыҳалалратә акциа «Агәы аԥхарра» хацыркхоит ҳазҭало Ашықәс ҿыц азы.
Агәыҳалалратә акциа «Агәы аԥхарра» хықәкыс иамоуп Аԥсны инхо, заагарҭа маҷу аҭаацәарақәа рыцхыраара, амаҭәа ԥхақәа рызшара. Акциа иалагоит 2019 шықәса ажьырныҳәамза аҽеиҩшамҭазы. Акциа еиҿыркааит – Адунеизегьтәи аԥсуа-абаза конгресси, Ҭырқәтәыла иҟоу аԥсуа культуратә центрқәа Рфедерациеи, аиҿкаара «Алашареи».
Иҿыцу амаҭәа ԥхақәа – ашьаҵақәа, хыхьтәи амаҭәақәа, арезинкьаҿқәа, аколготкақәа, ашьалқәа – ршоит ацхыраара зҭаху аҭаацәақәа рыбжьара. Урҭ аҭаацәарақәа рсиа Аконгресс еиқәнаршәеит, уи аус аҟны ацхыраара ҟарҵеит - Аԥсны Аҳәынҭқарра арепатриациазы аминистрра, Аџьеи асоциалтә еиқәыршәареи рминистрра араионтә усбарҭақәа, агәыҳалалратә еиҿкаара «Кьараз», ИАА «Алашара», Аџьар ҟаԥшь, адинхаҵаратә еиҿкаарақәа.
Акциа далацәажәо, Ҭырқәтәылатәи аԥсуа культуратә центрқәа Рфедерациа аҟны иаԥҵоу Аџьынџьуаа рҭоурыхтә ԥсадгьылахь рырхынҳәразы акомиссиа анапхгаҩы Ерџьан Бычкәыриа агәрагара ааирԥшит, абаза жәлар рхаҭарнакцәа ахьыҟазаалакгьы рҭоурыхтә ԥсадгьыл иацхраалар шрыхәҭоу.
«Ахәыҷқәа рыла ҳалагап ҳәа иҳаӡбеит, аҿар рыбжьара аидгылара арӷәӷәаразы: ихеибамшҭырц азы – аҭоурыхтә ԥсадгьыл аҿеиԥш, иара убас адиаспора аҟынгьы. Хахьыҟазаалак ихаданы инхароуп – Аԥсныҟа иаҳамоу ҳгәыбылра аарԥшра», - иҳәеит Бычкәыриа.
Аконфедерациеи Аԥсуафеди еиқәдыршәаз агуманитартә еидара раԥхьатәи апартиа Аҟәаҟа иаахьеит. Иазыԥшуп аҩбатәи апартиа.
Акциа аиҿкааҩцәа иазгәарҭеит Аҟәатәи анаплакҩы Денис Оҭырба иҟаиҵаз ацхыраара – хыԥхьаӡара рацәала ахәыҷтәы хәмаргақәа акциа ишазынаишьҭыз.
Ҭырқәтәылатәи ҳашьцәа рҟынтә иаашьҭыз агуманитартә цхыраара – амаҭәа ԥха акомплектқәа рыхәҭак жьҭаара 18 рзы ирызнаган Гагратәи ареабилитациатә центр аҟны ишьҭоу Аԥсны Аџьынџьтәылатә еибашьра аинвалидцәа.
Аконтактқәа
АААК АИНФОРМАЦИАТӘ ПОРТАЛ
384900, Аԥсны Аҳәынҭқарра, Аҟәа
Лакоба имҩа, 109
Аҭел: +7 840 226 25 26 info@abaza.org
АКӘАТӘИ АОФИС
Аҭел: +7 840 226 25 26 info.abk@abaza.org
САНКТ-ПЕТЕРБУРГТӘИ АОФИС
194358, Урыстәылатәи Афедерациа, Санкт-Петербург
Енгельс имҩаду, 154
Аҭел: +7 812 514 88 55 info.spb@abaza.org
АДУНЕИЗЕГЬТӘИ АԥСУА-АБАЗА КОНГРЕСС АПРЕСС-МАҴЗУРА
Аҭел: +7 840 226 25 26 press@abaza.org
Адунеизегьтәи аԥсуа-абаза конгресс алоготип ахархәара ҟалаӡом Аконгресс апресс-маҵзура ақәшаҳаҭрада.
АБАНКАҾТӘИ АРЕКВИЗИТҚӘА
Аусбарҭа ахьӡ: Ауаажәларратә еилазаара «Адунеизегьтәи аԥсуа-абаза конгресс».
Абанк ахьӡ: Акоммерциатә Банк «СУХУМ-БАНК» (ақ. Аҟәа)
Ахыԥхьаӡаратә ԥхьаӡара: 40703810000000000088
Акорр. ԥхьаӡара: 30101810100000000001
ИНН: 12009674 КПП: 111001473
ОГРН: 107РА000384 БИК: 224100001
Ашәатәы зызку: Агәыҳалалратә хәҭалагала. НДС ада
Аконцерт, ателецҳа, аныҳәатә гәалаҟара: Аҟәа иазгәарҭеит Аԥсны абираҟ амш
Аԥсуа естрада ашәаҳәаҩцәеи акәашаратә ансамбльқәеи злахәыз аныҳәатә концерт ала иазгәарҭеит Аҳәынҭқарратә бираҟ амш, ԥхынгәы 23. Аныҳәатә усмҩаԥгатәқәа рҳәаақәа ирҭагӡаны еиҿкаан иара убас Аҟәа, Черқьесск, Есқьышьеҳир, Амман ақалақьқәа еимаздаз ателецҳа.
Иахьатәи Аԥсны Аҳәынҭқарра абираҟ шьақәырӷәӷәан Аԥсны Иреиҳаӡоу Асовет аилатәараҟны, ԥхынгәы 23, 1992 шықәсазы. Уи ианыԥшуеит аԥсуа жәлар рҳәынҭқарра аҿиара аетапқәа. Аԥшьыркца ҟаԥшь иану иаарту амаҿа – 12 шәышықәса раԥхьа ишьақәгылз Аԥсны аҳра ахаантәи ҳҳәынҭқарра иасимволуп. Ашкәакәеи ашьацԥшшәи рыла еивоу ацәаҳәақәа быжьба – адоуҳаи аҿареи ирсимволуп. Амаҿа иакәыршоу хә-кәакьҭак змоу аеҵәақәа быжьба – Аԥсны иаҵанакуа адгьылқәа рҭоурыхтә хьыӡқәа роуп: Саӡын, Бзыԥ, Гәыма, Абжьыуа, Самырзаҟан, Дал-Ҵабал, Ԥсҳәы-Аибӷа.
Тарас Шамба Мусса Егзакь
Тарас Шамба ихьӡ зху ашьапылампылтә храҿа агаразы ахәмаррақәа мҩаԥысуеит Ҟарачы-Черқьесиа
ҞЧА
Тарас Шамба ихьӡ зху ашьапылампылтә храҿа аиааиразы Абаза жәлар ахәбатәи рыхәмаррақәа мҩаԥгахоит Адунеизегьтәи аԥсуа-абаза конгресси, Ассоциациақәа «Алашареи», «Аԥсадгьыли» рхылаԥшрала, Ҟарачы-Черқьесиа.
Тарас Шамба ихьӡ зху ашьапылампылтә храҿа азы еиндаҭлоит Абаза жәлар ахәбатәи рыхәмаррақәа раан, Ҟарачы-Черқьесиа – абас аанацҳауеит Адунеизегьтәи аԥсуа-абаза жәлар рконгресс (АААК) апресс-маҵзура.
Абаза жәлар рыхәмаррақәа ирылахәхоит еизгоу акомандақәа Аԥснынтә, Ҟарачы-Черқьесиантә, Ҟабарда-Балкариантә, иара убас Москвантә, Ставрополиентә, Иорданиантә, Ҭырқәтәылантә. Ахәмаррақәа хацыркхоит ԥхынгәымза 21 рзы, ашәыуа қыҭа Инжич-Ҷкәын аҟны. Сынтәа арҭ ахәмаррақәа мҩаԥысуеит Адунеизегьтәи аԥсуа-абаза конгресси, Аԥсуа-абаза жәлар рыҿиара ацхырааразы Ассоциациа «Алашареи», Абаза уаажәларратә еиҿкаарақәа рассоциациа «Аԥсадгьыли» рхылаԥшрала.
Ахәмаррақәа реиҿкааҩцәа изларыӡбаз ала, иаԥҵан ашьапылампылтә храҿа –Аконгресс аԥҵаҩцәа ируаӡәку, Адунеизегьтәи аԥсуа-абаза жәлар рассоциациа ахада, зыхьӡ нагоу аҵарауаҩ, аиуристтә ҭҵаарадыррақәа рдоктор Тарас Мирон-иԥа Шамба иааираны иҟоу 80 шықәса ихыҵра аиубилеи иазкны.
АААК ахантәаҩы Мусса Егзакь адунеи иалаԥсоу аԥсуа-абаза жәлар рхаҭарнакцәа реизакреи, аҭоурыхтә еимадарақәа рышьақәыргылареи, рырӷәӷәареи рҿы Тарас Шамба инаигӡаз ароль ахә ҳаракны ишьеит.
«Аԥсуааи ашәуааи зегьы Тарас Шамба деицырдыруеит Адунеизегьтәи аԥсуа-абаза жәлар рассоциациа аԥҵаҩыс, акыршықәса инеиԥынкыланы уи ахада иаҳасабала. Тарас Мирон-иԥа иҭабуп ҳәа иаҳҳәоит хәы змаӡам иџьабаазы, ҳаҭыр дусгьы иҳаԥхьаӡоит Аконгресс анаҩстәи аусура имдара, насгьы ахәшьара ҳаракӡа аҳҭоит адунеи иалаԥсоу ҳажәлар рхаҭарнакцәа реизааигәатәра аус аҿы хаҭала иара иааникылаз аҭыԥ. Тарас Мирон-иԥа данқәыԥшыз Аҟәатәи «Спартак» ашьапылампылтә командаҿы дахьыхәмаруаз ҳазхәыцны, ҳара иаҳҭаххеит арҭ аспорттә хәмаррақәа рҳәаа иҭагӡаны 80 шықәса ихыҵра иазку ашьапылампылтә храҿа ықәҳаргыларц», – ҳәа азгәеитеит Аконгресс ахантәаҩы.
Егзакь иазгәеиҭеит иара убас, аҿар аиҳабацәа рылшамҭақәа, рџьабаа пату ақәҵарала, урҭ шаҟа ҳаҭыр рызрықәу шаадырԥшуа, еиҳаракгьы зықәра иазхьамԥшкәа активла ауаажәларратә ԥсҭазаара иалахәу, зхатә позициа хьаҵрада изыхьчо, ааԥсарада зыжәлари змилаҭи рымаҵ аура иазыхиоу рыӡбахә анҳамоу.
«Ҳарҭ аԥхьаҟагьы ҳгәы иҭоуп аиҳабацәа рабиԥара иаҵанакуа, ҳаҭыр зқәу ауаа рылшамҭақәа разгәаҭара, урҭ аҿырԥшы бзиа рырҭоит еиҵагыло аҿарацәа, иара аҳаҭырқәҵара шаҭаху аҿгьы», – иҳәеит Егзакь.
Ҭырқәтәыла Абаза бызшәа
ИАЕ «Алашара» еиҿнакааз абаза бызшәа аҵаразы аԥхынтәи акурсқәа мҩаԥысуеит ҭырқәтәылатәи ақыҭа Ақԥынар. Рашәарамза 1 инаркны аусура иалагаз абызшәатә курсқәа иахьазы ирҭаауеит 70-ҩык инареиҳаны ауааԥсыра.
Абаза бызшәа аурокқәа мҩаԥигоит Ҟарачы-Черқьессиатәи Ареспублика Аҳәынҭқарратә телерадиоеилахәыра ажурналист Заур Лыи. Заур рҵаҩыс аус имуӡацызт, аха далгахьеит Ҟарачаев ақалақь аҿы иҟоу апедагогикатә институт, насгьы еиԥмырҟьаӡакәа абызшәа аус адиулоит.
© Заур Лыи
Лыи иажәақәа рыла, иҵаҩцәа рҟынтә аӡәырҩы Ақԥынарҟа ԥхынрала мацароуп ианаауа, егьыс дара нхоит Франциа, Германиа атәылақәа рҿы. Иара убасгьы Ҭырқәтәыла еиуеиԥшым ақалақьқәа рҟынтә акурсқәа ирҭаауагьы ыҟоуп.
«Сара исымоуп х-гәыԥк: 7 –12 шықәса зхыҵуа, 13 – 22 шықәса зхыҵуа, 23 шықәса инареиҳаны изхыҵуа. Иҟоуп зықәра акыр инеихьоу аҵаҩцәагьы. Аурокқәа мҩаԥысуеит есыҽны, аамҭала ҩ-сааҭк инаӡоит. Аҵаҩцәа рдыррақәа, ҳәарада, еиԥшӡам. Ақыҭаҟны инхо аиҳабацәа абаза бызшәа рдыруеит. Иҟоуп, анбанқәа ззымдыркәагьы иаҳзааиз аҵаҩцәа, аха иахьазы урҭ зегьы рхатәы бызшәала аԥхьареи аҩреи рылшоит. Зегь реиҳа ихадоу – иҟоуп азҿлымҳара, ахатәы бызшәа аҵаразы агәазыҳәара. Аурокқәа зегь авидео ианаҳҵоит, аҵаҩцәа аҩны рҽазыҟарҵаларц азы», – ҳәа еиҭеиҳәеит арҵаҩы.
Заур Лыи инацҵаны иазгәеиҭеит, абжьаратәи аиҵбытәи агәыԥқәа абаза жәеинраалақәа рҵара ишалагаз. Ахәыҷқәа зегьы ҩажәанӡа аԥхьаӡашьа рҵахьеит. Арҵаҩы иажәақәа рыла, аҵаҩцәа рхаҭагьы, урҭ рҭаацәарақәагьы ас еиԥш ақәҿиара ҳаракқәа ирзыԥшымызт.
Бжьышықәса зхыҵуа Салиха Аиканаҭ милаҭла дҭырқәоуп, аха абаза бызшәа аҵарахьы азҿлымҳара ду аалырԥшит. Аӡӷаб хәыҷы лажәақәа рыла, абызшәа аҵара далагеит, раԥхьаӡа иргыланы, абазақәа дахьрыланхо азы, иара убасгьы иазгәалҭеит абазақәа лымкаала бзиа ишылбо.
«Даараӡа исгәаԥхоит абаза бызшәа аҵара. Сгәы иахәоит, сҩызцәа абазақәа дара рбызшәала срацәажәартә алшара ахьсымоу», – лҳәеит аӡӷаб.
Абаза бызшәа акурсқәа мҩаԥысуеит ҭырқәтәылатәи ақыҭа Ақԥынар, абаза бызшәа аиқәырхареи арҿиареи апрограмма инақәыршәаны. Акурс аиҿкааҩы – Икоммерциатәым Автономтә Еҿкаара «Алашара» ҷыдала иазнеиуеит абызшәа аиқәырхара азҵаара, иалшогьы зегь ҟанаҵоит уи иазку аусқәа рынагӡаразы.
Аԥсуа поет қәыԥшцәа ражәеинраалақәа абаза бызшәахьы еиҭагоуп
Сахьала еиқәыршәоу абаза алфавит: исахьарку арҵагатә цхыраагӡа
И. Гыцба абызшәа ихадароу елементуп ҳәа иаликааит адиаспореи аҭоурыхтә ԥсадгьыли реимадара арҿиараҿы
Адунеизегьтәи аԥсуа-абаза конгресс (АААК) анагӡаратә маӡаныҟәгаҩ Инар Гыцбадырзааҭгылеит аилазаара аҿаԥхьа ишьҭоу ахықәкқәеи ахыдҵақәеи, аԥсуаа ашәуааи рҭоурыхтә ԥсадгьыл ахь рырхынҳәра азҵаареи, аимадара шырӷәӷәатәу амҩақәеи, абызшәа аиқәырхара апроблемеи.
Адунеизегьтәи аԥсуа-абаза конгресс анагӡаратә маӡаныҟәгаҩ, уаанӡа Азинмчра нагӡа зманы Аԥсны Ахаҭарнакыс Ҭырқәтәыла иҟаз Инар Гыцба игәаанагарала, адиаспореи аҭоурыхтә ԥсадгьыли реимадарақәа есааира еиӷьхоит. Уи иацхраауеит уаанӡа аибабара иаԥырхагаз аԥынгылақәа раԥыхра. Аха иахьатәи ҳаамҭазгьы иҟоуп еиҳа иааигәаны аиҿцаара алзмыршо афакторқәа, раԥхьаӡагьы иргыланы – абызшәа аибамкра.
Гыцба ааԥхьара ҟаиҵоит абызшәа арҵаразы ҳаамҭазтәи аметодқәа ахархәара рыҭалазарц, насгьы абызшәа здыруа акала аџьшьара рыҭалатәуп ҳәа иԥхьаӡоит.
Иара иажәақәа рыла, арепатриациа – Абаза жәлар ирмилаҭтә идеианы иҟалароуп. Аха иара убри аамҭазы арепатриантцәа рҭоурыхтә ԥсадгьыл аҿы имырхьаакәа адаптациа иахысларц азы аҭагылазаашьа маншәалақәа аԥҵалатәуп.
АААК Инар Гыцба
Тарас Шамба Адиаспора
Адиаспора
Москватәи амилаҭкәа рыҩнаҟны имҩаԥысит абаза шәҟәыҩҩцәеи, аҭоурыхҭҵааҩцәеи рҭоурыхтә-литературатә хәылԥазы «Абазашҭа – сгәи сыԥси ртәыла» ҳәа хьӡыс измаз.
Иҳаҩсыз асабшазы, Москватәи амилаҭқәа рыҩнаҟны имҩаԥысит Москватәи акультуратә еилазаара «Абаза» еиҿнакааз аҭоурыхтә-литературатә хәылԥазы –«Абазашҭа – сгәи сыԥси ртәыла». Уи атәы Аконгресс аинформациатә портал иазеиҭеиҳәеит АААК Иреиҳаӡоу Ахеилак алахәыла, Аилазаара «Абаза» ахантәаҩы Мурадин Урчыҟәа.
Иара иажәақәа рыла, ахәылԥаз аҳәаақәа ирҭагӡаны, еицырдыруа абаза литераторцәеи, аҭоурыхҭҵааҩцәеи – Лариса Шебзыхәа, Олег Еҭлыхә, Валери Ӡыба, Муҳаммад Огәыз иӡырыргеит рышәҟә ҿыцқәа, убасгьы еизаз рзы иаԥхьеит раԥҵамҭақәа.
«Ахәылԥаз иаҭааз ирыман алшара иҿыцу алитературатә аԥҵамҭақәа рабадырра, ашәҟәыҩҩцәеи апоетцәеи лабҿабала рацәажәара, арҿиамҭақәа равторцәа рхаҭақәа шаԥҳьо аҳара», – иҳәеит Урчыҟәа.
АААК Иреиҳаӡоу Ахеилак алахәыла Урчыҟәа иажәақәа рыла, алитературатә хәылԥазы иаҭааит: Адунеизегьтәи Аԥсуа-абазатә конгресс ҳаҭыр зқәу ахада, азиндырратә ҭҵаарадыррақәа рдоктор Тарас Шамба, Москва иҟоу адыга, аԥсуа-абаза диаспорақәа рбыргцәа рхеилак ахантәаҩы, апрофессор Иури Агирбов, Москватәи ашәуаа рхеилаки, Москватәи аԥсуа диаспореи ахаҭарнакцәа.
«Ари аҭоурыхтә-литературатә хәылԥазы – Москватәи ашәуаа рхеилак аҵыхәтәантәи ашықәсқәа рзы еиҿнакаахьоу аусмҩаԥгатәқәа зегьы иреиҳауп. Ахәылԥаз иалахәыз ауаа рыхҳәаақәа идырҵабыргоит алитература, лымкаала амилаҭтә литература ашҟа азҿлымҳара ду шыҟоу. Убри аҟнытә алитературатә хәылԥазқәа рактуалразы азҵаара цәырҵуам. Уимоу, ас еиԥш аиқәшәарақәа лассы-лассы ишымҩаԥгалатәу еилкаахеит», – иҳәеит Урчыҟәа.
Иара иажәақәа рыла, ахәылԥаз аҟны аԥсуа поет қәыԥш Ахра Харчлаа иажәеинраалақәа дрыԥхьеит, убасгьы еизаз рзы апианино аирҳәеит жәларбжьаратәи аконкурсқәа рлауреат, апианинорҳәаҩцәа-аконцертмеистерцәа Ргильдиа алахәыла Диана Кончева.
Алитературатә еиԥылара мҩаԥысит Москва иҟоу Ҟарачы-Черқьесстәи Ареспублика ахаҭарнакреи, Адунеизегьтәи аԥсуа-абаза конгресси иҟарҵаз адгыларала.
Аҭоурыхтә-литературатә хәылԥазы «Абазашҭа – сгәи сыԥси ртәыла» (мамзаргьы уи аиҿкааҩцәа ишашьҭоу ала – «Асабшатәи аԥхьарақәа»), – Москва инхо аԥсуа-абаза етнос ахаҭарнакцәа рзы иналукааша культуратә хҭысуп. Ахәылԥаз иаҭаауа зегьы ирымоуп алшара амилаҭтә поетцәеи, ашәҟәыҩҩцәеи, акмузыкантцәеи хаҭала рабадырра, иара убасгьы рырҿиаратә еихьӡарақәа реибыҳәара.
Зыԥсадагьыл згәы иҭахәхәа иҭоу Иорданиатәи ҳџьынџьуаҩ Азиз Абаза изкны
Адиаспора
АААК Аинфопортал иацнаҵоит аҳәаанырцә инхо аԥсуа-абаза милаҭ ахаҭарнакцәа рыӡбахә шәзеиҭаҳәара. Иахьатәи анҵамҭа изкуп Иорданиа инхо ҳџьынџьуаҩ Азиз Абаза (Мыхц).
Ҳазҭоу ашықәс, нанҳәамзазы Иорданиа иаҭааз АААК аделегациа алахәцәа ргәалашәараҿы лассы-лассы ицәырҵлоит уаҟа ирԥылаз, хаҭала изабадырыз ауаа, ирбаз аҭыԥқәа, аԥхарра зҵаз аиԥыларақәа, ачеиџьыка брақьаҭ. Даҽа тәылак аҿы инхо ҳџьынџьуаа рабадырра, урҭ рыԥсҭазаашьа абара, рҭаацәарақәа рҭоурых аилкаара, ҳәараада, ҳамҭак иаҩызоуп.
Иорданиа ҳаннеи аҽныҵәҟьа, аԥсуа-абаза милаҭ ахаҭарнакцәа зегьы еидызкыло ахеилак «Диуан Абаза» аофис аҟны ҳиабадырит Азиз Абаза (Мыхц) (Иорданиа иҟоу адиаспора, Египет иҟоу аԥсуа-абаза диаспора еиԥшҵәҟьа, ахаҭарнакцәа зегьы официалла ажәла Абаза ныҟәыргоит. Аха урҭ рҟынтә зегьыҵәҟьа рхылҵшьҭра ргәалашәом – аред.). Ҳаибадырра адырҩаҽны, ҳаԥсадгьыл аҿы ишыҟарҵо еиԥш, аделегациа иалахәыз зегьы Азиз иҩныҟа ааԥхьара ҳарҭеит, иҳаздырхиаз аишәа еиуеиԥшым ачысхкқәа рыла ихыркын. Аԥшәма иҭаацәареи, «Диуан Абаза» аҟынтә иҩызцәеи, ҳареи ҳаидтәаланы ҭаацәашәала аамҭа ҳхаҳгеит.
Ҳаицәажәара ҵаулақәеи иаҳҳәоз алафи – зегьы Аԥсны иадҳәалан. Даҽакалагьы иауӡомызт, избан акәзар аԥсуа-абаза амилаҭ ахаҭарнакс зхы зыԥхьаӡо доусы иблақәа ирхубаалон иԥсадгьыл азхьаара… уи лабҿаба имбахьацзаргьы.
Абазаа рыжәла аԥацәеи аԥҳацәеи
Асасдкылашьа здыруа, ачеиџьыка змоу аԥшәма иаҳзеиҭеиҳәеит ихылҵшьҭра аҭоурых. Иабду Кавказынтә нхара ҳәа даауеит Шьамтәылаҟа, уаҟагьы аҭаацәара аԥиҵоит, диоуеит аԥа – Азиз иаб иашьеиҳабы. Анаҩс аҭаацәара рынхарҭа ҭыԥ рыԥсахуеит – ииасуеит Амман ақалақь ахь (Иорданиа).
Азиз Абаза иабду Моҳаммед Абаза (Мыхц)
Ҩышықәса рышьҭахь аҭаацәара даҽа ҩыџьа аԥацәа роуеит – Азиз иаби, иаб иашьеиҵби. Аишьцәа ирызҳауеит, ихацәахоит, аҭаацәарақәа аԥырҵоит, аха урҭ рҭаацәарақәа рҿы ииуаз реиҳараҩык ӡӷабцәан…
Азиз Абаза (Мыхц) иаб Ҳеирилдин Абаза (Мыхц)
«Саб иашьеиҳабы аԥҳа димоуп. Саб иашьеиҵбы – хәҩык аԥҳацәа. Саб иакәзар – хәҩык аԥҳацәеи иԥа заҵәи. Убас ала Мыхцаа рҭаацәараҿы ҵәҩаншьапыс сараӡәк сакәын иҟаз. Исылшоз зегь ҟасҵеит аҭагылазаашьа аԥсахразы, ҳажәла Иорданиа имыӡырц азы, – ҳәа дахлафааны иҳәоит Азиз Абаза, – ԥшьҩык аԥацәеи аԥҳаи схылҵит».
Азиз Абаза (Мыхц) иаб Ҳеирилдин Абаза (Мыхц) Иорданиа Акралтә гвардиа Иҷыдоу акомандаҟаҵараҿы амаҵура данахысуаз аамҭазы зыдунеи зыԥсаххьоу Иорданиа акрал Хусеин ибн Ҭалал дицны аԥсыӡ ркуеит
Азиз Абаза (хыхьла игылоу) ихәыҷраан
Азиз Абаза (Мыхц) ихәыҷра шықәсқәа
Анаҩс, Ҳеирилдин нхара ҳәа диасуеит иорданиатәи ақалақь Акаба ашҟа, уаҟа акрал ииахтақәа инапы ианын, еиқәшәшәа иҟазар акәын.
«Усҟан сара ԥшьышықәса схыҵуан, – игәалашәоит Азиз. – Ҳаб дахьцоз ҭаацәала зегь ҳаицны ҳцеит. Уа ҳахьнеиз ашкол сҭалеит, анаҩс англыз бызшәа аҵаразы шықәсык ҳәа Лондонҟа срышьҭит».
Азиз Абазеи (арымарахьаӡатәи) иан Фатимеи, имшира аҽны аторт аҿы иарку ацәашьы даҭәҳәоит
Акрал игәрагара
19 шықәса анихыҵуаз Азиз Амманҟа дхынҳәуеит, араҟа иҽазикуеит акомпиутертә технологиақәа, анаҩс апрограммист изанааҭ иоуеит. Иреиҳаӡоу аҵараиурҭа даналга ашьҭахь Иорданиа аԥшыхәразы Ихадоу Аусбарҭа аҟны аррамаҵура дахысуеит.
Азиз Абаза (Мыхц) Иорданиатәи аԥшыхәразы Ихадоу Аусбарҭа (GID) аҟны тәанчара ицара маҷк шагу
«Акралтә усбарҭаҿы аррамаҵура сахысуанаҵы еиуеиԥшым азанааҭқәа сыԥсахит: зны акомпиутертә шәарҭадара сазкын, ҽазны аелектромеханикс сыҟан, нас аиха бџьари арҭҟәацгақәеи рзы експертс», – еиҭеиҳәоит Азиз Абаза (Мыхц).
Иааизакны иуԥхьаӡозар, Азиз аррамаҵура 34 шықәса азикит, игәымшәаразы изныкымкәа амедалқәа ианаршьахьан. Зегь реиҳа зыхә ишьо, игәгьы зызҭоу аҳамҭа - Иорданиа Ахьыԥшымра акралтә медал ауп, 1990-тәи ашықәсқәа раан шьҭралатәи апринц Ҳасан иҟынтә иоуз.
Шьҭралатәи апринц Ҳасан ибн Ҭалал Азиз Абаза (Мыхц) Иорданиа Ахьыԥшымра акралтә медал ианаишьоит, 1990-тәи ашықәсқәа
Иорданиа Ахьыԥшымра амедал
Иара усгьы зхы аӡыргара иашьҭам, мыцхәы зымҳәо Азиз, зынӡагьы ажәак иҿыҵшәом аԥшыхәраҿы иусура ианалацәажәо. Ҳәарада, ииацәажәо роума, иҩызцәа роума еилыркаар рҭахуп: аиордан хылҵшьҭра змам ауаҩы акралтә ԥшыхәраҿы аусура далагарц азы закә ҟазшьа ҷыдақәас илазар акәу.
«Иорданиа сахьыҟоу, сара, раԥхьаӡа иргыланы, счерқьесуп (Иорданиа, Кавказ иалҵыз зегьы черқьесцәаны ирыԥхьаӡоит, аԥсуа-абаза диаспорагьы уахь иналаҵаны – аред.). Ачерқьесцәа ртәы ҳҳәозар, урҭ ианакәзаалак акрал изааигәан. Иорданиа инхо ачерқьесцәа гәык-ԥсыкала акралтә ҭаацәара рзыҟазаара ршьа иалоуп уҳәар ҟалоит, уҳақәгәыӷартә ҳахьыҟоуи, ҳгәымшәареи пату ақәырҵоит», – иҳәоит Азиз.
Ачерқьесцәа рахь иҟоу агәрагара убас иҳаракуп, иациҵоит Азиз, «акрал Абдалла II-тәи ибн Хусеин Ачерқьес гәыҳалалратә еилазаара данаҭаауа, акралтә гвардиа адәахьы иаанхоит, ахыбра аҩнуҵҟа иҩналаӡом». Убри ала акрал ачерқьесцәа идеилиркаауеит рыгәра шиго, насгьы гәык-ԥсыкала рыҟазаара пату шақәиҵо ааирԥшуеит, ҳәа дазгәдууны еиҭеиҳәоит Азиз Абаза.
Шьараф Еддин - Азиз Абаза (Мыхц) иҷкәын еиҵбы Иорданиа акралтә гвардиаҟны аррамаҵура ныҟәигоит
«Диуан Абаза» аусурамшқәа
Иахьазы Азиз Абаза (Мыхц) тәанчара дцахьеит, аха уи аамҭазгьы «Диуан Абаза» аҟны афинанстә менеџьерс аус иуеит, иара убасгьы Иорданиатәи аԥсуа-абаза еилазаара аусура активла далахәуп. «Диуан Абаза» аусура ианалага раԥхьатәи ашықәсқәа рзы, аиҿкаара амаӡаныҟәгаҩ хадас дыҟан. Иахьазы Азиз иаԥиҵоит аусураҿы ирыхәо апрограммақәа, иара убасгьы Иорданиа инхо ҳџьынџьуаа аԥсуа тәылауаҩшәҟәқәа рыла реиқәыршәараҿы аҭакԥхықәра идуп.
«Аилазаара иалаларц, нас Аԥсны атәылауаҩшәҟы роурц азы ауааԥсыра анаҳзаауа, сара хымԥада урҭ рхылҵшьҭра ҭысҵаауеит. Аԥшыхәараҿы исоуз аԥышәа сыхәозар акәхап (дыччоит). Ҳара ишьақәҳаргылоит ауаҩы иҭоурыхтә жәла: аԥсуа, абаза жәлақәа зну асиа иаҿҳарԥшуеит. Зыӡбахә сымоу асиа Аԥснынтәи иаҳзаарышьҭит, уи аурысшәеи араб бызшәеи рахь еиҭаҳгеит. Иара убасгьы иҭаҳҵаауеит ауаҩы иҭаацәара рҭоурых – иабацәеи иабдуцәеи ахьынтәааз, аҭаацәаратә еимадарақәа еиҭашьақәҳаргылоит», - еиҭеиҳәоит Азиз Абаза, аилазаара аусурамшқәа дрылацәажәо.
Иара иажәақәа рыла, кавказтәи ажәлақәа ԥыҭрак рҳәашьала иахьеиқәшәо иахҟьаны ауадаҩрақәа рызцәырҵлоит. Насгьы, урҭ араб бызшәахьы ианеиҭарго ажәлақәа рыҩраҿы аԥсахрақәа ҟалар алшоит.
«Иҟалалоит ҳара ҳахь имҩахыҵуа ауааԥсыра рыжәлақәа – ашаԥсыӷ, аубых, ма аҟабарда хылҵшьҭра анрымоу. Ҳара ҳнапы злаку аусура ҭакԥхықәра дула ҳазнеиуеит, аамҭагьы рацәаны иаҳцәагоит», – иҳәоит Азиз Абаза.
Азиз Абазеи (Мыхц) имоҭа Ҳеирилдини, Азиз Абаза иҩнаҭа, 2019 шықәса, нанҳәамза
Ихылҵшьҭра шизаатыз
Азиз ихаҭа 20 шықәса ихыҵуан, иаб иҟынтә милаҭла дшабазоу анеилеикаа. Уи иаанагоз – дахьчерқьесу (Кавказ иалҵыз – аред.) адагьы, хазы иҟоу, зхатәы бызшәа змоу амилаҭ дырхылҵшьҭроуп.
Азиз ихәыҷра Акаба ихигеит, уаҟа аԥсуа-абаза милаҭ ахаҭарнакцәа ыҟамызт, ихатәы бызшәа иаҳаратәы алшара имамызт. Иара иажәақәа рыла, еиҳарак аԥсуааи абазақәеи Заркеи Аммани рҟноуп иахьынхо. Амман дыҟанаҵ, Азиз лассы-лассы дырԥыло далагеит иаб данқәыԥшыз дыздыруаз ажәла Абаза ахаҭарнакцәа.
«Диуан Абаза» аҟны аусура саналага инаркны, схылҵшьҭра аҭоурых ашьақәыргылара нап асыркит. Ҳҭоурыхтә ԥсадгьыл атәы еилыскааит, иара убасгьы аарта дук исзаҩызахеит Иорданиа ҳмаҷҩымкәа ҳшыҟоу аилкаара («Диуан Абаза» иамоу адыррақәа рыла, Амман инхоит ԥшь-нызқьҩык инареиҳаны аԥсуа-абаза милаҭ ахаҭарнакцәа. Урҭ рҟынтә 750-ҩык Аԥсны атәылауаҩшәҟәқәа роухьеит – аред.). 1990-тәи ашықәсқәа рзы Аԥсны аӡбахәгьы смаҳаӡацызт, аибашьра атәгьы сыздыруамызт. Аԥсны еибашьуаз раԥхьаӡа акәны сынрабадыр, уи, ҳәарада, сгәы ҿнакааит. Сара еилыскааит аԥсадгьыл шҳамоу, уи аҭоурыхгьы ҭысҵааит», - ҳәа ихьааганы игәалаиршәоит Азиз Абаза.
Аԥсны уанарҿыхо
Раԥхьаӡатәи Аԥсны иаҭаара игәаларшәо, Азиз Абаза еиҭеиҳәоит, раԥхьаӡа аԥшаҳәа ишьапы анықәиргыла, «ицәаз агәалашәарақәа» шаҟа ирацәаны игәаҵаҿы иҿыхаз.
«Ҳаԥсадгьыл аԥшӡара анызба, иаразнак схаҿы иаазгеит сабдуцәа, ари џьанаҭ ҭыԥ ныжьны, атәым дгьыл аҿы анхара зықәшәаз. Урҭ агәаҟрақәа рацәаны ирхыргеит, рхатә дгьылҵәҟьа рымамкәа ҿыц рыԥсҭазаара ашьақәыргыларазы. Аԥсны изышьцылахьаз аҳауа Иорданиа иҟамызт – араҟа сакароуп, ақәа аламала илеиуам… ақәа ахьымлеиуа аиаҵәарагьы маҷуп, Аԥсны акәзар – зехьынџьара аиҵәара ахыҵәаны ицоит. Ҳаԥсадгьыл даараӡа иԥшӡоуп», – ҳәа гәахәарала иҳәоит Азиз.
Инацҵангьы иазгәеиҭоит, Аԥсныҟа нхара ҳәа аиасра дшазгәышьуа, аха уи азы аҽазыҟаҵарақәа рацәаны иаҭахуп – ус имариам «зегьы ааныжьны», уҭаацәара ааидкыланы анхарҭа ҭыԥ аԥсахра.
«Сара стәанчаҩуп, ара сызку сҭаацәара заҵәык роуп. Схәыҷқәеи смоҭацәеи аусқәа руеит, аҵарақәа ирҭоуп. Абызшәа рзымдыркәа, Аԥсны аусура аԥшаара рцәыуадаҩхоит. Усурада ухәыҷқәеи умоҭацәеи ршьапы иузықәыргылом. Сыԥшәмаԥҳәыси сареи хы-мчыбжьы ҳәа Аҟәа ҳаҟан, аурысшәа шаҳзымдыруазгьы уаантә Шәачаҟагьы ҳцеит. Аха аԥсшьара атәы хазуп, аусуреи аҵараҵареи рзы абызшәа бзиаӡаны иудыруазароуп. Убри иахҟьаны, ҭаацәала зегьы ҳҽааибаркны Аԥсныҟа нхара ҳәа аиасра макьана ҳазхиам», – иҳәоит Азиз Абаза (Мыхц).
Азиз Абаза ихаҭа гәазыҳәарас имоуп аԥсуа қыҭаҿы анхара – иҩны-игәараҭа ыҟаны, ибаҳча шәырҵлала иҭалаҳаны.
«Аԥсны аԥсабара ссируп, адунеи зехьынџьара ирзымхо аӡыхь ыҟоуп. Азауадқәеи, анефт аҵхреи – ари аԥшӡара зегь ықәырхоит. Зегь реиҳа ихадароу – аԥсабара пату ақәҵаны, иахьа ишыҟоу еиԥш аиқәырхароуп», – ҳәа иԥсадгьыл аԥеиԥш гәыҵхас иманы иҳәоит Азиз.
Абас ала иԥсадгьыл игәы иҭахәхәа, иҭаацәареи иџьынџьуааи хәыцырҭас иманы дынхоит, Иорданиа иҟоу ҳашьцәа ируаӡәку – Азиз Абаза (Мыхц). Иареи Иорданиа иҟоу аԥсуа-абаза милаҭ ахаҭарнакцәеи рацәажәара даҽазныкгьы иарҵабыргуеит – ашьа аҽадыруеит, егьа аамҭа царгьы, егьа ухараны уҟазаргьы.
Ашьхааӡаратә ҟазара: абазақәа рыцха аҭоурыхи амаӡақәеи
Аетнографиа
Шәышықәса раԥхьаҟа ухаҿгьы иузаагомызт ашьха ааӡара знапы алакымыз абаза ҩнаҭак ыҟоуп ҳәа, ианакәзаалакгьы ари аус зегьы бзиа ирбоз, пату зқәыз акы акәны иҟан. Иара иахьагьы аҭагылазаашьа рацәак аҽамԥсахит: ҳаамҭазтәи ашьхааӡаҩцәа ашьхагәарқәа дырҿыцит, иахьатәи аамҭа иақәшәо иҟарҵеит, аха ус шакәугьы, дара ирылшеит ижәытәӡатәиу ашьхааӡаратә традициақәа ҟазарак еиԥш реиқәырхара.
Ашьхааӡара — абазақәа (ашәуаа) итрадициатәу рқыҭанхамҩатә усқәа ируакуп. Абазақәа еснагь ақәҿиарақәа аадырԥшуан ашьхаааӡара ауси, зхаҭабзиара ҳаракӡоу ацха аԥшреи рҿы. Аҩада-Мраҭашәаратәи Кавказ ашьха бнаракәа рҵакыраҿы инхо ашәуаа еснагь меигӡарахда ироуан иԥсабаратәу ацха бзиа.
Ажәытәтәи ашьхымӡа ареконструкциа - Аԥсны Аҳәынҭқарратә музеи аекспозициа
Ашәышықәсақәа ирылсны иаауа
Абазақәа ахьынхоз архақәеи ашьхаҳәырҭақәеи рҵакыраҿы еснагь хкырацәала ирызҳауан ацха бзиа злыҵуа аҵиаақәа — абнараҿы изызҳауа аҳаскьыни ашәырҵлақәеи, — уи аҭагылазаашьа абзоурала, ашьхаааӡаҩцәа ацха еидыркылон ааԥын шналагоз инаркны ҭагалан нҵәаанӡа. Ашьхагәара ҭаацәарацыԥхьаӡа ирыман ухәар ҟалоит. Ацхеи ацәеи Ҭырқәтәылаҟеи Ҟрымҟеи аекспорт азыруан, мамзаргьы рзааигәара инхоз ажәларқәа рҿы еиуеиԥшым атауарқәа, иаҳҳәап — асахҭани абеи ирҭнырыԥсахлон.
Абазақәа рыцха ахаара атәы азгәарҭахьан абжьарашәышықәсазтәи аҭҵааҩцәеи аныҟәаҩцәеи. Убас, аурыс ар афицар, ашәҟәыҩҩы, Кавказҭҵааҩы Фиодор Торнау (1810-1890) «Кавказтәи афицар игәалашәарақәа» ҳәа хьӡыс измоу имемуарқәа рҟны иҩуан абазақәа рыцха «афҩы даараӡа ихаауп, ишкәакәоуп, ижәпоуп, ашьақар еиԥш икьакьоуп, насгьы аҭырқәцәа рҿы даараӡа пату ақәуп» ҳәа.
Еиуеиԥшым ахыҵхырҭақәа рҿы иуԥылоит абаза қыҭақәа рҟны иҟаз ашьхымӡақәа рхыԥхьаӡара. Убас, 1894 шықәсала иарбоу адыррақәа изларҳәо ала, Бибердатәи ақыта – 593 шьхымӡа аман, Ҟлычтәи – 1320, Хәыжәытәи – 186, Гәымлоутәи — 1114, Лоу-Зеленчуктәи — 190, Лоу-Ҟубинатәи — 285, Шах-Гиреитәи — 297.
Ашьхымӡақәа ашәҟәы иахьҭагалаз афактгьы иаҳнарбоит, ашьхааӡара абазақәа рқыҭанхамҩаҿы аҭыԥ ду шааннакылоз. Ацхеи ацәеи — XIX ашәышықәсазы аҳәаанырцәтәи аџьырмыкьахь ицәырыргоз абазақәа ихадоу раалыҵқәас иԥхьаӡан. 1812 шықәсазы ашәуаа ирылдыршеит аҳратә администрациа ақәшаҳаҭхарц абас еиԥш иҟаз аԥсахра: ԥуҭк ацха азы иурҭон ԥшь-ԥуҭк аказентә џьыкахыш, ԥуҭк ацәа азы — жәа-ԥуҭк аџьыкахыш.
Бибердатәи ақыҭа
© etoretro.ru
Уи аиҳагьы ижәытәӡаз бзазарахкыс абазақәа ирыман — абнашьхақәа рыцха аидкылара, анаҩс уи ауп иагьызхылҿиааз ашьхаааӡаратә акультура. Араҟа иҟан ахатә ԥҟарақәа, урҭ рҟынтә зегь реиҳа ихадаз иаҳәон: аԥшаах итәхоит — уи зегь раԥхьаӡа игәазҭаз, насгьы адырга ҷыда нзыжьыз.
Ателеканал «Россиа - Культура» адырраҭара: Абазақәа. Ацхеи аҳалуеи ргьама
© Ателеканал «Россиа - Культура»
Ахәамц, акацкәыр, «уылиа»
Раԥхьатәи аамҭақәа рзы ашьхақәа рааӡон ахәамцқәа рҿы, урҭ еиқәдыршәон игәылԥҟаны иҟарҵоз ҩ-қдык ааидҵаны. Ганкала иҟарҵон уамак идуумыз акылҳара — ашьхақәа рҭаларҭа. Ашьхымӡақәа мцәаакларц азы ашьаҟа еимҿаԥақәа ирықәдыргылон.
Абазақәа рҿы ашьхааӡара шеиҿкаау
Ашьхымӡақәа амреи ақәеи иԥхасҭарымтәырц азы ахәамцқәа аҵла ацәала ихырҟьон. Нас ишнеиуаз ашьхымӡақәа арасамахәқәа ирылхы иршышуа иалагеит, ихыгьежьааны, рхы кәацәны. Адәахьала анышәаԥшь ахьыршьуан. Урысшәала ас еиԥш акаҵкәырқәа «сапетка» ҳәа ирышьҭоуп, абаза бызшәала — «шьхамарҭан» — ашьхақәа рыҭра.
Абнацха аизгара. Асахьаҭыхҩы Микола Писарчук
Ажәытәтәи ашьхымӡақәа, архивтә фото - Аԥсны Аҳәынҭқарратә музеи аекспозициа
Нас абазақәа егьырҭ ажәларқәа ирҿырҵааит иахьа ҳзышьцылахьоу ашьхымӡа аҟаҵашьа — амҿтәы иашькақәа рҟны ашьхааӡара, абаза бызшәала «уылиа» ҳәа иашьҭалеит. Абри ашьхааӡара ахкоуп иахьанӡа еиқәхаз. Уаанӡа ацха рыԥшуамызт, асаранџь ишалаз иаанрыжьуан, шаҟа рҭахыз ҳәызбала иԥҟаны иамырхуан.
Кавказ ашьхааӡара шеиҿкаау
Амати ахьыҟоу анагара
Абазақәа рҭоурых аҿы иуадаҩыз аамҭақәа раан, иаҳҳәап, Кавказтәи аибашьра ашықәсқәа рзы мчылатәи ахырҵәараангьы — ашьхааӡара аус нрыжьуамызт
Ҳаамҭазгьы абазақәа рыцха даараӡа пату ақәуп. Ашәуа қыҭақәа рҿы ирацәаҩуп зхатә шьхымӡақәа змоу аҭаацәарақәа. Амала, иахьазы ацха аекспорт ахь ирышьҭуам, иара насгьы аекспорт иазхаратәы ари абзазаратә хкы ааглыхратә мҽхакы аҭаны аӡәгьы даҿӡам.
Ҟарачы-Черқьессиа иҟоу атрадициатә шьхымӡақәа рыдагьы, иахьазы лассы-лассы иуԥылоит агьежьқәа зҵоугьы, урҭ еиҿартәышьала — ашьхымӡақәа зықәгылоу ауардынқәа роуп. Дара ишиашоу инаргоит ишәҭны иҟоу адәқәа рахь.
Аԥышәа змоу ашьхааӡаҩцәа еиҭарҳәоит, арҭ реиԥш иҟоу ашьхымӡақәа рыбзоурала, абжьааԥны аҵкьыс ацха ҩынтә-хынтә еиҳаны ишеидкылахо атәы. Избанзар ашьхымӡеи ишәҭу адәи ирацәаны ирыбжьазар, ашьха амҩа иахьынӡақәу еизнагаз амати ахәҭак афоит, еиҭаҵуа ашьхымӡақәа ари азҵаара рыӡбоит. Аекспертцәа ргәаанагарала, абри аметод 50% рыла еиҳаны ацха унаҭоит итрадициатәу аметод аҵкьыс.
Иҷыдоу афургон, мамзаргьы амашьына ацраҳәа ацхыраарала ашьхымӡақәа ишәҭу адәқәа рахь иузнаргоит. Убри абзоуралагьы, ашьхақәа еизыргар рылшоит ҵиаак мацара иатәу амати, иаҳҳәап акациа, ашәҭра иаҿу аҭәаҵла... уи зегьы, ҳәарада, аҵыхәтәан иалҵуа ацха ианыԥшуеит. Иҟоуп ашьхааӡаҩцәа, ашәҭрақәа ианраамҭоу азы ашьхагәара акырынтә еиҭазгогьы, уи аҩыза аметодгьы алҵшәа бзиа амоуп.
Иарбанзаалак аус аҿы еиԥш, ашьхақәа матила ибеиоу ашәҭқәа рахь рнагара ахатә кәама-ҵамақәа амоуп. Иаҳҳәап, ашьхақәа еиҭаргоит амати змоу аҵиаа хадақәеи ашәҭқәеи аныхбалалак ашьҭахь. Иара убасгьы, аконкуренциа ҟамларц азы еилкаатәуп, ҩба-хԥа километр рыкәша-мыкәша егьырҭ ашьхагәарақәа ыҟоу-иҟаму. Ишаԥу еиԥш, ашьхааӡаҩцәа рышьхагәарақәа реиҭагаразы адәы зтәу ауаҩы изин рымазароуп. Аха, уи еиҳарак иформалтәу усуп: ианакәзаалакгьы ашьхааӡаҩцәа рус аҟны аӡәгьы ԥырхага риҭом.
Михаил Ҭраԥшь: археологиа аклассик
© Ҭраԥшьаа рҭаацәаратә архив аҟынтә
Ахаҭарақәа
Уажәшьҭа шәышықәса инархыҳәҳәо иҵуеит жьҭаара 10 рзы диижьҭеи еицырдыруа аҵарауаҩ, аԥсуа археологиа аклассик Михаил Ҭраԥшь – Аԥснытәи аҭоурыхҭҵааҩцәа рыдагьы кавказҭҵааҩцәа зегьы рзы хәы змаӡам аҭынха аанзыжьыз. Абри арыцхә инамаданы АААК аинфопортал аҟны иаҳкьыԥхьуеит иара изку аочерк.
© Аԥсны Аҳәынҭқарратә музеи афонд
Идгьыл гәакьа амаӡақәа
Михаил Ҭраԥшь диит Ҟәланырхәа ақыҭан (Гәдоуҭа араион иатәу аԥсуа қыҭа – аред.) жьҭаара 10, 1917 шықәсазы, анхаҩы Ҭраԥшь Мамеҭ иҭаацәараҿы. Быжь-класск дрылгеит Гәдоуҭатәи ашкол аҿы, анаҩс Гәдоуҭтәи ақыҭанхамҩатә техникум далгеит. Аха ақыҭанхамҩа рацәак аинтерес имамызт: иара иаҳа дыздызԥхьалоз ажәытә аамҭа акәын, дазҿлымҳан аҭоурых, адгьыл иаҵаҵәахны иамоу амаӡақәа раартра дашьҭан. Убас, 1935 шықәсазы Михаил Мамеҭ-иԥа дҭалоит Аҟәатәи аҳәынҭқарратә арҵаҩратә институт аҭоурыхтә факультет. Ибзиаӡаны иҵара хыркәшаны, аспирантура дҭалоит Қарҭ, Џьавахишьвили ихьӡ зху Аҭоурых аинститут аҿы.
«Уаҟа иара ихы бзианы иааирԥшит аԥеиԥш ду ззыԥшу, агәыӷрақәа зыдҳәалаз арԥыск иаҳасабала, – ҳәа азгәеиҭоит аҭоурыхтә ҭҵаарадыррақәа ркандидат, археолог Аркади Џьапуа, – аха, 1939 шықәсазы, аинститут данҭала ашьҭахьҵәҟьа аррахь иԥхьеит. Аррамаҵура дахысуан Ҟрым, Севастополь ақалақь аҿы».
«Михаил Мамеҭ-иԥа сара схәыҷаахыс дыздыруан, аха иара изку раԥхьаӡатәи сгәалашәара инықәырԥшшәа 1947 шықәсахьы иаҵанакуеит. Усҟан иара аибашьра аҟынтә дхынҳәхьан, аха аррамаҭә ишәын, зегь акоуп. Сымҩашьозар, дкавалеристын», — ҳәа еиҭеиҳәоит аҵарауҩ, анаҩс иааигәаны археолог аус ицызуаз.
Иԥсадгьыл аҿаԥхьа иуалԥшьа нагӡаны, Михаил Ҭраԥшь еснагь игәы ззыҳәоз иус дазыхынҳәит.
Иван Папасқьыри Михаил Ҭраԥшьи, Гагра, 1962 шықәса
«1948 шықәсазы Ҭраԥшь иқыҭа гәакьа Ҟәланырхәа археологиатә жрақәа дрылагеит, иагьиԥшааит ихьшәоу аџьаз аамҭеи заатәи аиха аамҭеи репохахь иаҵанакуа аԥсыжырҭа колхидатәи, аскифтәи акультурақәа иртәу», – ҳәа азгәеиҭоит Аркади Џьапуа.
Ари аԥсыжырҭа нас Ҟәланырхәатәи ҳәа ахьӡ аиуит, уи инарҭбааны аҭҵаара шьаҭас иазыҟалеит Михаил Ҭраԥшь 1951 шықәсазы иихьчаз икандидаттә диссертациа. Аспециалистцәа ргәаанагарала, ари аусумҭа ахә ҳаразкуа акоуп – Ҟәланырхәатәи аԥсыжырҭа – Мраҭашәаратәи Кавказ аҵакыраҿы ихьшәоу аџьаз аамҭеи, заатәи аиха аамҭеи репохахь иаҵанакуа раԥхьатәи иҭҵааз баҟаны иахьыҟалаз.
Ажәытәтәи Аҟәа ҭҵаауа
Археолог инарҵауланы иҭиҵаауаз теманы иҟалеит иара убас ажәытәтәи Аҟәа. Михаил Ҭраԥшь Аԥсны аҳҭнықалақь аҿы ажрақәа дрылагеит 1951 шықәсазы, Аҟәатәи ашьхаҿы. Уаҟа иара раԥхьаӡа акәны ибеит ихьшәоу аџьаз аамҭахь иаҵанакуа аџьазрҭәаратә ҟазарҭақәа. 1956 шықәса инаркны 1960 шықәсанӡа Ҭраԥшь иҵижааит Алашарбага аҳаблаҿы иҟаз аԥсыжырҭа ду. Ҩышықәса рыбжьара иҭиҵаауан иара убас Баграт ишьхаҿы игылоу абжьарашәышықәсазтәи абааш. Зымҽхак ҭбааз абарҭ иархеологиатә ҭҵаарақәеи, иибаз аԥшаахқәеи ирылҵшәаноуп Михаил Ҭраԥшь дшазааиз абас еиԥш алкаа: Аҟәа ақалақь ахьгылоу аҭыԥан игылан ажәытә аурым қалақь Севастополис.
Михаил Мамеҭ-иԥа напхгара зиҭоз, акрызҵазкуаз археологиатә експедициан Ҵабалтәи аекспедициа. Иара алагеит 1960 шықәсзаы, иагьхыркәшахеит 1967 рзы. Абарҭ абжьышықәса ирылагӡаны уаҟа иԥшаан 180 инареиҳаны аԥсыжырҭақәа.
Михаил Ҭраԥшь Аҟәатәи ашьхаҿы, 1951 шықәса
© Михаил Ҭраԥшь ишәҟәы «Аусумҭақәа: хә-томкны: I-тәи атом»
Михаил Ҭраԥшь 1956 шықәсазы Аҟәатәи абаӷәазаҿы аҭҵаарақәа раан
Аҵарауаҩ, арҵаҩы, амҩақәҵаҩ
Ҵабалтәи ажрақәа раан Ҭраԥшь инапхгарала аус руан абаҩхатәра злаз археологцәа қәыԥшқәа аӡәырҩы. Афизик Исаак Ниутон иажәақәа рыла иуҳәозар, Михаил Ҭраԥшь иакәын «ауаҩнырҳа», заԥхьаҟа иҵарауаҩцәа дуқәаны иҟалашаз арԥарацәа зыжәҩахыр иқәыргыланы иаазгоз.
«Гьаргь Шамба, Михаил Гәымба, Иури Воронов, Олег Бӷажәба реиԥш ҳаҭҵаарадырраҿы икорифеицәаны иҟалаз археологцәа зегьы иара инапхгарала имҩаԥысуаз аекспедициақәа рҿы аус руан, иара имҩа иацызҵоз иҵаҩцәа ракәын уҳәар ауеит. Ҵабал ажрақәа раан ахәқәа хәба рҿы аԥсыжырҭақәа иԥшааит, убарҭ ахәқәа акака аҵарауаа «ириҭеит», доусы иара иҭыԥ аҿы аҭҵаарақәа ирыциҵарц. Абас аҟаҵара зылшо дахьаҵарауаҩ дуӡӡаз адагьы дуаҩ бзиазар акәын», – ҳәа агәра ганы дыҟоуп Аркади Џьапуа.
Ҭраԥшь напхгара зиҭоз Ҵабалтәи аекспедициа дыстудентны далахәын аҭоурыхҭҵааҩ Олег Бӷажәбагьы. Аҵарауаҩ игәалаиршәоит: «Сара аҵыхәтәантәи акурс аҿы аҵара сҵон, Михаил Мамеҭ-иԥа актәи акурс астудентцәа рзы даараӡа аинтерес зҵоу Аԥсны археологиа иазку аспецкурс даԥхьо даналага. Саргьы убарҭ алекциақәа рахь сныҟәо салагеит, уи сара исыхәон аспирантура сҭаларц азы. Убас, аԥшьбатәи акурс аҿы итәаз астудент, актәи акурсаа рлекциақәа сырҭаауан, урҭ рхыԥхьаӡараҿы дыҟан [Аԥсны Раԥхьатәи ахадас иҟалараны иҟаз] Владислав Григори-иԥа Арӡынбагьы. Ҵабалтәи ажрақәа рахь снеит 1961 шықәсазы, сезонк ахы инаркны аҵыхәанӡа уа сыҟан. Ҳара ҳанхон Вороновраа рыҩнаҿы, «Иасочка» (Ҵабал иҟоу Вороновраа рынхарҭа – аред.). Ашьыжь заа ажрақәа рахь ҳцон. Михаил Мамеҭ-иԥа дуаҩ ҭынчын, мыцхәгьы дцәажәомызт, иара ихаҭа дыжуамызт, дтәан ак ҭихуан, ма афотосахьақәа ҟаиҵон, ҳара иаҳаԥшаауаз зегь наганы ииҳарбон. Убас акыршықәса инеиԥынкыланы Ҵабалҟа сцон. Убри аусура абзоурала иаартын, иагьыҭҵаан ҵабалтәи анекропольқәа (ажәытәтәи анышәынҭрақәа ркомплекс – аред.)ркультура».
Михаил Ҭраԥшь аҳаҭыр зқәыз ҵарауаҩын хараӡа Аԥсны анҭыҵгьы. Иҵара ашықәсқәеи иархеологиатә практикеи рааны еиуеиԥшым аекспедициақәа дрылахәнаҵы аҭоурыхҭҵааҩцәеи археологцәеи дуқәа аӡәырҩы драбадырит, уи нахысгьы рымдара имырӡӡеит. Иаҳҳәап, иара аус зциуаз аҵарауаа нагақәа ируаӡәкын Александр Иессен, Евгени Крупнов, Борис Пиотровски.
Хәы змаӡам аҭынха ду
Олега Бӷажәба игәаанагарала, Михаил Ҭраԥшь аусура бзиа избоз, зегьы абырҵкал икылзхуаз ҵарауаҩын, «бжьынтә ишәаны знык ихызҵәо» ҳәа ззырҳәо дреиуан. Иара ахаангьы алкаақәа рыҟаҵара дахыццакуамызт, убри аҟнытә иара иқәиргылаз арыцхәқәа зегь иашоуп ҳәа шьақәырӷәӷәан – археологиазы ари даара акраҵанакуеит.
Михаил Ҭраԥшь 1962 шықәсазы Ҵабал имҩаԥысуаз ажрақәа раан
«Иара даараӡа ирацәаны аус иуан, аԥсшьарамшқәа раангьы, уахгьы-ҽынгьы икабинет аҿы дтәан, дыҩуан, ирацәаны аҭаҭын дахон. Адоктортә диссертациа ахьчара аамҭагьы ааскьон. Михаил Мамеҭ-иԥа аамҭак ала ҩ-усумҭа дук ахьчаразы иазирхиеит уҳәар ауеит: акы ажәытә Аҟәа иазкын, егьи – Ҵабал. Нас убарҭ рҟынтә руа иқәиргыларыз изалхуамызт. Рыцҳарас иҟалаз, адоктортә диссертациа ахьчара дахьымӡагәышьеит – иаалырҟьаны иԥсҭазаара далҵит», – ҳәа еиҭеиҳәоит Бӷажәба.
1953 шықәсазтәи асериатә ҭыжьра «Аматериалтә культура аинститут ажәахәқәеи адәынтәи аҭҵаарақәеи ирызку иаазыркьаҿу адыррақәа» иагәылоу асахьа: аџьаз иалху аҭра иҭаз аихатәы ҟама, иԥшаан Колхида ақыҭан
© arheologija.ru
Михаил Мамеҭ-иԥа Ҭраԥшь ииҭынхаз аҭҵаарадырратә усумҭақәа рыхә шәашьак амам, рхыԥхьаӡарагьы маҷым. Аԥсуа археологиа уасхыр ӷәӷәас иаҵагылоуп, аԥсуа мацарагьы акәым ҳәа иԥхьаӡоит Аркади Џьапуа.
«Иажәа духом иаҳҳәар, Михаил Мамеҭ-иԥа археологиа даклассикуп ҳәа, иара аԥсуаа ҳҿы мацарагьы акәым, кавказҭҵааҩцәа зегьы рыбжьара. Ҳҭоурых аҳаҭыр ашьҭыхразы иҟаиҵаз даараӡа ирацәоуп. Аԥсны археологиа мацара акәымкәа, Кавказ археологиа шьаҭанкыла иҭызҵаауа, кавказҭҵааҩы-археолог, милаҭс дызтәызаалак, Михаил Мамеҭ-иԥа Ҭраԥшь иусумҭақәа хымԥада дрыԥхьахьазароуп», – ҳәа агәра ганы дыҟоуп Џьапуа.
Михаил Ҭраԥшь қәра дук ныимҵит. Иара иԥсҭазаара далҵит 51 шықәса дшырҭагылаз, 1968 шықәса жәабран 28 рзы.
Ихатә ԥсҭазааразы иаҳдыруа маҷуп. Ҭраԥшь ҩынтә аԥҳәыс дааигахьан. Аҩбатәи иԥҳәыс Валентина Григори-иԥҳа лхаҵа зегь рыла дивагылан, археологиатә жрақәа дрылахәын, иара дызҿыз аус ҳаҭыр дула дазнеиуан.
Михаил Ҭраԥшьи иԥшәмаԥҳәыс Валентинеи
«Михаил Мамеҭ-иԥа даныԥсы, — иҳәоит Олег Бӷажәба, — лара лыбзоуралоуп иусумҭақәа акьыԥхь шырбаз, ԥшь-томкны рҭыжьрагьы лара лааԥсарала иҟалеит. Дааҟәымҵӡакәа ана-ара дыбжьан, дрыҳәон иусумҭақәа акьыԥхь рбарц, лхьамҵроуп убри алзыршазгьы. Ҳәарада, нас Иурагьы длыцхраауан (археолог Иури Николаи-иԥа Воронов — аред.), аха еиҳараӡак лара лоуп изыбзоуроу».
Аҵарауаҩ иԥсҭазаара даналҵ ашьҭахьгьы, уи игәалашәара аҳаҭыразы лара акырӡа шықәса археологиатә експедициақәа лхы рылалырхәуан лаборантк иаҳасабала. Светлана Хочолава (Иури Воронов иԥшәмаԥҳәыс - аред.) длыцны археологиатә ԥшаамҭақәа рыӡәӡәон, идрыцқьон, иаҳҳәап, анышәаԥшьӡы иалхыс ачысмаҭәа еиԥш иҟаз.
«Аибашьра ашьҭахь (1992-1993 шш. рзтәи Аԥсны жәлар рџьынџьтәылатә еибашьра – аред.) уи лыхабар ҳцәыӡит, Михаил Мамеҭ-иԥа актәи иԥҳәыс лҟынтә иоуз иԥҳа дахьыҟоу шаҳзымдыруа еиԥшгьы», – иҳәоит Олег Бӷажәба.
Аԥсны Аҳәынҭқарратә музеи аекспозициа, аҟәша «Аҭҵаарадырра», 1980-тәи ашықәсқәа. Аекспонатқәа ирылоуп иналукааша аԥсуа археолог Михаил Ҭраԥшь иԥшамҭақәа
Михаил Ҭраԥшь иԥсҭазаара зегьы аҭҵаарадырра амаҵ аура иазкын, аԥсуа археологиа ашьаҭаркҩыс дҟалеит. Иара иҭҵаарадырратә ԥшаарақәа роуп ҳаԥсдгьыл ажәытәтәи аҭоурых зеиԥшраз агәылаԥшра иацхрааз. Убри аҟнытә даараӡа акраҵанакуеит иусумҭақәа раларҵәара, реиҭаҭыжьра. Ишаҳдыруа ала, Михаил Мамеҭ-иԥа Ҭраԥшь шәышықәса ихыҵра инадҳәаланы иӡбан иусумҭақәа еидызкыло ԥшь-томк реиҭаҭыжьра, Аркади Џьапуа иабжьгарала урҭ ирыцҵан ахәбатәи атомгьы – уи еиднакылоит еиуеиԥшым апериодикатә кьыԥхьқәа, аҳәаанырцәтәиқәагьы уахь иналаҵаны, рҿы иҭыҵхьаз Ҭраԥшь истатиақәа.
«Ҿыц ҳаиҭеиуеит»: Аџьынџьтәылатә еибашьра афырхаҵа Мушьни Хәарцкьиа изкны
Археолог, аполитик, аҵабырг ахьчаҩ: Иури Воронов изкны
Арамеи бызшәала аҩыра зну ажәытәӡатәи ахаҳәҟьаԥс рыԥшааит Аԥсны
Археолог Еџье Ҭраԥшьԥҳа аԥснытәи лыԥшаамҭақәеи жәларбжьаратәи лконгрессқәеи
Минадора Зыхәԥҳа: асценахь лцәырҵра – ԥсҭазаарак иаҩсуан
© Самсон Ҷанба ихьӡ зху Аԥсуа драматә театр афонд
Ахаҭарақәа
Цәыббра 30 рзы 110 шықәса ҵуеит Аԥсныи Қырҭтәылеи жәларқәа рартистка, иналукааша аԥҳәыс Минадора Зыхәԥҳа диижьҭеи. Абри арыцхә инамаданы АААК Аинфопортал иазнархиеит лара лыԥсҭазаареи лырҿиареи ирызку аочерк.
Минадора Зыхәԥҳа илызку аматериалқәа еихыршәшәо ушнеиуа, атеатр ала лколлегацәа ргәалашәарақәа уанрыԥхьо, ма лара хаҭала дыздыруаз уанрыҿцәажәауа, еиҭаҳәашьа змам лахьеиқәрак уааимнадоит, иҟалап уи агәамҵра акәзаргьы – абри аԥҳәыс хазына ахаангьы асценаҿы лбара ахьунасыԥым азы, уи лыхәмаршьа џьара ианҵангьы уахьзамыхәаԥшуа азы. Лара дызлахәыз аспектакльқәа даара имаҷын авидео ианылаз, дара урҭгьы Аԥсны жәлар рџьынџьтәылатә еибашьраан ибжьаӡит.
Нас абарҭқәа зегьы еиԥхьхәыцааны, еиҳагьы уҽақәкны, гәыкала уҽауҭоит лара илызку ажәабжьқәа рыԥхьареи рзыӡырҩреи.
Минадора Зыхәԥҳа диит 1909 шықәсазы, Гал араион Гәымрышь ақыҭан. Дшыхәыҷӡаз деиҭымхеит. Аԥхьақәа раан Минадора хәыҷы лашьеиҳабы дылхылаԥшуан, аха уи гәымбылџьбарала дшьын ареволиуциатә қәԥара дахьалахәыз азы. Минадора лашьа даныршь аамышьҭахь уаҳа ҭынха длымамызт азы, Қарҭ ахәыҷы ҩны даднакылоит.
Аинтернат иааӡаз убри аеҭым хәыҷы дактриса дуӡӡахеит: уи ахәаԥшцәа леихырхәон, ршьапы иқәгыланы илзыӡырҩуан. Аха уи аиҳагьы: лара иналукааша актрисаны дахьыҟалаз адагьы, зыхьӡи зыжәлеи еидкыланы ирҳәоз иналукаша ԥҳәысны дҟалеит.
Гәырҩала иҭәыз аԥсҭазаара
Минадора хаҵа дцеит Кәтол ақыҭахь, анхаҩы Кәасҭа Коӷониа диццеит. Аҭаацәараҿы хҩык ахәыҷқәа ииуеит: ҩыџьа рԥацәа Иуанеи Михаили, рыԥҳа – зан леиԥш еицырдыруа актрисаны иҟалаз Еҭери Қоӷониаԥҳаи.
Насыԥ зманы иҟаз ан Минадора аамҭақәак рышьҭахь ацәыӡ хьанҭақәа лоуеит. Аџьынџьтәылатә еибашьра дуӡӡаҿы хабарда дыбжьаӡуеит лыҷқәын Иуана. Иӡбахәыс ирдыруаз – бааԥсыла дшычмазаҩхаз мацара акәын, уи ашьҭахь уаҳа ихабарк ҳәа ҟамлеит…
Акыршықәса рышьҭахь, Аԥсны жәлар рџьынџьтәылатә еибашьраан лыԥсҭазаара далҵит Минадора лыԥҳа заҵә Еҭери: уи ақырҭқәа рнапаҿы иҟаз Аҟәа ақалақь далаханы дыҟан. Еицырдыруа аԥсуа шәҟәыҩҩы Иван Ҭарба иԥҳәыс лакәын. Иара убри аибашьраҿы дҭахеит актриса лмоҭа аиҳабы Лаша Коӷониагьы. Иара аԥеиԥш ду ззыԥшыз археологын. Аибашьра анеилга даҽа ԥыҭрак ашьҭахь аҭаацәараҿы ҩаԥхьа алԥсаа дҟалоит – дрыԥхоит Минадора лмоҭа Алхас.
Иналыгӡоз рольцыԥхьаӡа абри ахьаа дуӡӡа даҵан. Иҟалап, убри азакәзар асценахь лцәырҵрақәа зегьы ԥсҭазаара гәылҭәаак иаҩсуа изыҟаз.
Еиуеиԥшым ахаҿсахьақәеи арольқәеи
Минадора Зыхәԥҳа иналыгӡоз ароль хадақәа инарҭбааны дырзааҭгылеит аԥсуа ҟазараҭҵааҩы Алықьса Аргәын ишәҟәы «Абаҩхатәреи агәышьҭыҵреи» аҟны.
«Лара аҟазара аҳҭынрахьы лшьапы еихылгеит дҭынчӡа, дыԥхашьа-ԥҳаҵо, усурҭа ҭыԥк соурымашь ҳәа? Иарбан усзаалак дақәшаҳаҭын, атеатр аҿы аанхара алзыршоз. Иабеилылкаари? Дзызҵаауада? Ус, аҵыхәтәан, «арежиссиор» ҳәа изныз ашә днасит», – ҳәа еиҭеиҳәоит Алықьса Аргәын актриса лырҿиара мҩа дшанылаз.
Анаҩсгьы иациҵоит, усҟан Аԥсуа драмтеатр арежиссиор хадас иҟаз Жданов иҽырхааны «26-ҟа шықәса зхыҵуаз» аԥҳәызба дидикылеит, еилылкааратәгьы иҟаиҵеит: лҭеиҭыԥш ахьбзиоу аҟнытә астатистцәа рхыԥхьаӡарахь лалаҵара дшазыхиоу (астатистцәа – хадара злам, аепизодтә рольқәа назыгӡо актиорцәа – аред.).
Афильм «Амшын Еиқәа аҿықәан» аҟынтә акадр; 1975 шықәса. Арежиссиорцәа Александр Кузнецов, Оскар Никич, асценарист Гьаргь Гәлиа
«Минадора атеатр аҿы дааит иҷыдоу зыҟаҵарак лымамкәа, аха лхатә трагедиатә тема лгәыҵаҳәҳәаны, ицаҳәцаҳәуа лгәы иҭашыз ауаҩытәыҩсатә гәаҟра атәы еиҭалҳәарц, иаалырԥшырц. Ааи, уи ахәаԥшцәа иралҳәашаз лыман…» - ҳәа агәра ганы иазгәеиҭоит атеатрҭҵааҩы.
Ари 1935 шықәсазы акәын, убасҟаноуп Минадора асценаҿы раԥхьатәи лшьаҿақәа аныҟалҵа. Ҳәарада, раԥхьатәи аамҭақәа рзы ароль хәыҷқәа ракәын иналыгӡоз. Атеатр аҿы лусура раԥхьатәи ашықәсқәа раан Минадора илбоз-илаҳауаз зегь гәнылкылон, илҵон.
«Асценаҿы аныҟәареи ацәажәашьеи сҵеит арежиссиорцәа Шәарах Ԥачалиеи Азиз Агрбеи (иналукааша аԥсуа актиор, арежиссиор – аред.) рыбзоурала», – ҳәа Минадора Зыхәԥҳа лажәақәа ааигоит Алықьса Аргәын.
Раԥхьатәи иналукааша лроль – Цагарели ипиеса «Ханума» аҟны ақьаӷьариаԥҳәыс Ханума лроль акәын. Ари акомедиаҿы Минадора ароль хада налыгӡеит, ахәаԥшҩы иҿаԥхьа акомедиатә актрисак лаҳасабала даартхеит. Акомедиа ықәзыргылаз арежиссиор Шәарах Ԥачалиа иинтервиуқәа руак аҟны иҳәеит аӡәырҩы агәыҩбара шрызцәырҵуаз, Минадора абас иуадаҩыз ароль анагӡара лылшарыма ҳәа.
«Аиаша ҳҳәозар, саргьы маҷк аҟара слакҩакуан. Аԥхьа ус сгәы сырҭынчуан, ароль аус адылулар, ишыуадаҩу лбар, лхалагьы мап ацәылкып ҳәа, аха аусқәа зынӡа даҽакала иааҳәит», – иҳәон арежиссиор.
Ханума лроль аамышьҭахь қәҿиарала дыхәмарит Агәмаа испектакль «Адгьыл ду» аҿы, уаҟа ан лроль налыгӡеит, анаҩс ҩаԥхьа дцәырҵит Ԥачалиа иқәиргылаз акомедиа «Ачара ду» аҿы. Зынӡа даҽакала Минадора Зыхәԥҳа дааԥшит аспектакль «Абзиабара цқьа» аҟны. Араҟа лара дыхәмаруан лара леиԥш аԥсуа театр алегендас иҟалаз Лео Касланӡиа дицны. 1949 шықәсазы Минадора дыхәмаруан Шәарах Ԥачалиа идрама «Судман» аҟны. Иаалырԥшит злахьынҵа рыцҳараз аԥҳәыс лроль.
Актриса лаԥхьаҟа илзыԥшын жанрла еиуеиԥшымыз аспектакльқәа рҿы ахаҿсахьақәа рацәаӡаны. Дыхәмарит аспектакльқәа «Асас еиқәаҵәақәа», «Ишьаарҵәыраз ачара», «Данаҟаи», «Аԥсахра» уҳәа убас егьырҭгьы рҿы.
Александра Сумбаташьвили-Иужин испектакль «Аԥсахра» аҟынтә асцена, ақәыргылаҩ Шәарах Ԥачалиа, асценаҿы Минадора Зыхәԥҳа, Шәарах Ԥачалиа
Зыхәԥҳа «ланацәеи» Медеиеи
Минадора Зыхәԥҳа иналыгӡаз лрольқәа зегьы ааидкыланы иугозар, анацәа ррольқәа зегьы иреиҳан, убри аҟнытә ажәлар рҿы «Аԥсуа иан» ҳәа лзырҳәо иалагеит. Иналыгӡахьоу зегьы иреиҳаз лроль, жәынгьы-ҿангьы лбаҩхатәра абзиабаҩцәа ргәы иҭнымҵәо иаанхаз – абри лыстатус иаҳагьы ишьақәнарӷәӷәеит. Зыӡбахә ҳамоу ан лхаҿсахьа абжьааԥнытәи анацәа рҟазшьақәа ишрықәымшәогьы. Ажәытәбырзен драматург Еврипид ипиеса иалоу Медеиа лроль ауп ари.
Аԥсуа театр аҿы «Медеиа» ықәдыргылеит 1959 шықәсазы. Акритикцәа аӡәырҩы ргәаанагарала, ари аспектакль аколлектив зегьы рзы итриумфхеит.
Ароль хада назыгӡоз Минадора Зыхәԥҳа даараӡа итрагедиатәыз ахаҿсахьа аԥҵара лылшеит. Медеиа – аҩнуҵҟатәи амч дуӡӡа злоу ԥҳәысуп, лыбзиабареи лыцқьареи иахыччаз, дызжьаз ауаҩы иҿы лшьа кәапеила илтарц азы аангылашьак ззымдыруа. Аспектакль акульминациа – Медеиа «лшьоуроуп». Згәыԥжәара зызхымгаз аԥҳәыс ихлымӡааху, ухаҿы иузаамго ацәгьоура ҟалҵоит. Лгәы иасыз ахаҵа аҵыхәтәантәи игәыӷра лшьырц азы иара иҟынтә илхылҵыз лхәыҷқәа рыхәаҽра лгәаӷьит.
Минадора Зыхәԥҳа убасҟак иџьашьатәны илылшеит иуадаҩӡаз ари ароль анагӡара, уиижьҭеи акыршықәса шыҵхьоугьы, уи аспектакль збаз ауаа иахьагьы рыбла дыхгылоуп. Аҭыԥантәи агазеҭқәа усҟан уи ада ҳәатәы рымамызт. Минадора Зыхәԥҳа иаалырԥшыз Медеиа лхаҿсахьа – иҿырԥшыгоу ируакхеит.
Еврипид испектакль «Медеиа» аҟынтә асцена, Г. Суликашьвили иқәыргыламҭа, Минадора Зыхәԥҳа далархәны
Минадора лгәалашәара
Иахьа Минадора дызгәалашәо рацәаҩуп, еиҳаракгьы атеатр аҿы. Иналукаша ари актриса спектакльк аҿы лыцыхәмарра насыԥс илыман Аԥсны жәлар рартистка Виолетта Маан.
«Сара избон аспектакль лыҽшазыҟалҵоз. Сааҭк шагыз дааир ҟалон, атеатр аҿаԥхьа игылаз аҟәардә днықәтәон, лколлегацәа днарацәжәон. Дмыццакӡакәа, дазхәыцны акәын зегь шыҟалҵоз. Ҳарҭ аҿарацәа ҳакәын аспектакль алагара жәа-минуҭк шагыз ҳааҩнаххны, ҳаццакы-ццакуа аҽазыҟаҵара иалагоз», – ҳәа лгәалалыршәоит Маан.
Виолетта Маан Минадора Зыхәԥҳа длыцны спектакльқәак рҿы еицыхәмарит, хаҭала иаҳҳәозар, Грибоедов ипиеса «Зыхшыҩ зызрыцҳарахаз» иалху аспектакль аҟны.
«Исхашҭуам, «Зыхшыҩ зызрыцҳарахаз» аҽазыҟаҵарақәа ҳшырҿыз. Минадора Иуана-иԥҳа лхаҭара – инымҵәаӡо баҩхатәроуп, ҟазароуп, ахәаԥшцәа ргәы дыҭҵәомызт. Лара даара дыԥшӡан, даара аԥҳәысра лылан, дагьыӷәӷәан. Спектакльк аҿы иадымхаргьы дызбахьаз ахәаԥшҩы – аԥсуа жәлар рдоуҳатә беиара ахьынӡаҵаулоу инырыртә дҟалон», – ҳәа лыԥхьаӡоит Виолетта Маан.
Аԥсуа драматә театр атруппа Черқьесск ақалақь аҟны. Афото аҟны арымарахьала – арыӷьарахь итәоуп: Разынбеи Агрба, Иван Қьецба, Анна Аргәын-Коношок, Константин Шьаҟрыл, Азиз Агрба, уи иԥҳа Еҭери, Екатерина Шакирбаи, Марица Ԥачалиаԥҳа, Шәарах Ԥачалиа, Минадора Зыхәԥҳа. Игылоуп: арымарахьала ахԥатәи – Самсон Кәабахьиа, ахәбатәи – Еҭери Коӷониа, лганаҿы Мариа Касланӡиа, ажәбатәи – Вера Дбарԥҳа, жәеизатәи – Михаил Ақаҩба, анаҩс – Иван Кәакәасқьыри Лео Касланӡиеи, арыӷьарахьала ахԥатәи – Иасон Ҷоҷуа, 1954 шықәса
…Азал зегь лхаҵгылеит
Анҵамҭаҿы иаҳбоит, усҟан Аԥсны анацәа аӡәырҩы реиԥш, ашәы еиқәаҵәа лышәҵаны дшаацәырҵуа. Харҭәаашьа змам ацәыӡ дуқәа зауз ан, анду – ажәлар раԥхьагыла иахь лхы нарханы лажәа лҳәеит – убасҟан азал аҿы итәаз зегь ҩагылеит, илхаҵгылеит, аӡәырҩы рылабжыш аауан. Лажәа рацәамызт, аха уи ианыԥшит Аԥсны жәлар зегьы ирыхҭыргаз ахьааи ирымаз агәыӷреи.
Минадореи лареи анеибадыруаз, актриса лықәрахь днеихьан. «Уи лҟазшьа даара имариамызт. Еснагь адистанциа лкуан. Лыҩаӡарақәа еснагь иҳаракын. Раԥхьаӡа акәны дыбзеит Гарсиа Лорка испектакль «Ишьаарҵәыраз ачара» аҿы амаҳә иан лроль аныналыгӡоз», – ҳәа еиҭалҳәоит Светлана Корсаиа.
Афильм «Аԥшаах гәырӷьахәқәа раамҭа» аҟынтә акадр, 1969 шықәса. Арежиссиор Генрих Габаи, асценаристцәа Фазиль Искандер, Генрих Габаи
Агәыӷра, агәыбылра, акаҳуажәга сындықәра
Уи адокументалтә фильм аҟны Минадора, аԥҳәыс бырг ԥшӡа, лытриумфқәеи лыԥсҭазаараҿы дзыниаз арыцҳарақәеи ртәы еиҭалҳәоит. Дцәажәонаҵы даалыдымшәо лааигәара ихәмаруаз аҷкәын хәыҷы идҳәалоу лгәыӷрақәа ртәгьы еиҭалҳәоит.
Анна Аргәын-Коношок, Михаил Ақаҩба, Минадора, Зыхәԥҳа, Иван Кәакәасқьыр, Наҭелла Кәабахьиа, Вера Дбар – аспектакль ақәыргылараан
© Батал Кобахьиа
Уи аҷкәын хәыҷы – аибашьраҿы иҭахаз Минадора лмоҭа Лаша Коӷониа иԥа иакәын. Аҭыхрақәа анымҩаԥысуаз аамҭазы иара ԥшьбаҟа шықәса ихыҵуан.
Сынтәа Минадора Зыхәԥҳа лмоҭа иԥа Шабаҭ Коӷониа 27 шықәса ихыҵуеит. Занааҭла дзиндырҩуп, аус иуеит хаҭалатәи наплакык аҿы менеџьерс.
Шабаҭ ианду ду имаҷны дылхаанын аҟынтә рацәак дигәалашәом, аха реибабара аимгеимцарақәак, зегь акоуп, ахаан ихамшҭуа инханы иҟоуп.
«Нанду Минадора даара дсыхӡыӡаауан. Исгәалашәоит, аибашьра ашьҭахь – усҟан зегьы рзы иаамҭа хьанҭан, ауаа рҭаацәа амла иадмыркындаз ҳәа иҟан – сара хәмаргак сҭаххеит. Ҩымш-хымш саҳәон убри. Нанду Минадора лԥара хәҷқәа зегь ааизылҳәҳәан, дцаны убри ахәмарга сзаалхәеит. Машьынан ҳәа сыҟоуп», – гәадурала игәалаиршәоит Шабаҭ.
Игәалашәоит иара убас, ианду ду лгәылара дшынхоз иналукааша артист Лео Касланӡиагьы. Актиорцәа аҩыџьагьы иааигәаны еиҿцаауан.
Аԥсныи Қырҭтәылеи жәларқәа рартистка Минадора Зыхәԥҳа лсахьа 2009 шықәсазтәи аԥошьҭатә маркаҿы
Аԥсныи Қырҭтәылеи жәларқәа рартистка Минадора Зыхәԥҳа
© apsuatheatre.com
«Шамахамзар есышьыжь еиқәшәон, акаҳуа еицыржәуан, иҟоу-иану еибырҳәон. Нанду аметалл иалху лхатәы каҳуажәга лыман, уи ирԥшӡаны иҩычан, иарала мацара акәын ақахуа шылжәуаз», – иҳәоит Шабаҭ.
Иаргьы даныхәыҷыз актиор изанааҭ дазхәыцлон, аха уи баша хәыҷтәы гәазыҳәараны иаанхеит. Зегь акоуп, арҿиара арыц илоуп иаргьы: ажәеинраалақәа иҩуеит, рыхәҭак – аԥсышәала. Ауаа рахь ирҿиара макьана ицәыримгацт: зны-зынла иҩызцәа аниҳәалак, аинтернет аҟны ихатә даҟьаҿы акы-ҩба аникьыԥхьуа ыҟоуп ауп. Ииҩуа зызкузеи? Еиҳарак, абзиабара.
«Нанду Минадора илызку ажәеинраалак аԥысҵар сҭахуп – ҳәа игәҭакы ҳацеиҩишоит Шабаҭ Коӷониа, иагьациҵоит ашкол данҭаз лассы-лассы еиуеиԥшым ақәгыларақәа ихы рылаирхәырц ишиҳәоз, «Минадора ду илыцкару» иоуп ҳәа.
Александра Сумбаташьвили-Иужин испектакль «Аԥсахра» афиша, ақәыргылаҩ Шәарах Ԥачалиа
Ажәабжьқәа
Адискуссиатә клуб ахԥатәи сасны даҭааит Аконгресс иатәу Аҿар рхеилак анапхгаҩы.
Адунеизегьтәи аԥсуа-абаза конгресс Адискуссиатә клуб имҩаԥнагаз ахԥатәи аиԥылараҟны аҿартә политика иалацәажәеит. Аиԥылараҿы спикерс дықәгылеит АААК Аҿар рхеилакқәа рхантәаҩы Леван Торчуа.
Иара еизаз ирзеиҭеиҳәеит АААК Аҿар рхеилакқәа усурас имҩаԥырго, нас урҭ реилазаашьа зеиԥшрахо атәы.
«Аԥсны арегионқәа зегьы рҿы иаартхоит аҭыԥантәи аҟәша ахеилакқәа. Ҳара есымза арегионалтә напхгаҩцәа ҳарԥылалоит ицәырҵуа азҵаарақәа зегьы рылацәажәаразы», – иҳәеит Торчуа.
Иара иациҵеит, араионқәа рҟны иаԥҵахо Аҿар рхеилакқәа еиуеиԥшым апроектқәа ирзынархоу аидеиақәа шеизыргало, нас урҭ рҟынтә реиҳа актуалра зҵоу алхны аԥсҭазаара иаларҵәахоит ҳәа.
АААК Аҿар рхеилакқәа рнапхгаҩы еиҭеиҳәеит убасгьы, хаҭала иара Аконгресс ахь иааира шыҟалаз, Иреиҳаӡоу ахеилак ахантәаҩы Мусса Егзакь даниабадыр аамышьҭахь.
«Сара стол гьежьык ахь ааԥхьара сыман. Убраҟа Мусса Егзакь ихаҭа дықәгылон, уброуп раԥхьаӡа акәны дахьызбазгьы. Иара абаза жәлар рҵасқәеи рқьыбзқәеи дрылацәажәон, ҳакзаара, ҳҭоурыхи ҳԥеиԥши, Аконгресс аидеиақәеи уҳәа рыӡбахә иҳәон. Убас аԥсы ахаҵаны дцәажәон, сара иаразнакала сгәы ианырит иажәақәа, иара убра сшыҟаз иагьиасҳәеит, иаҭахызар иара убыржәгьы «ажыга аанкыланы убри ҳԥеиԥш лаша аргылара нап асыркуеит ҳәа», – иҳәеит Леван Торчуа.
Иара аиԥылара алахәцәа ирзеиҭеиҳәеит Аконгресс хықәкыс, хыдҵақәас иамоу, нас иара напхгара зиҭо Аҿар рхеилак гәҭакқәас иамоугьы.
Аиԥылара иалахәын Аҿари аспорти рызҵаарақәа рзы Аҟәа ақалақьтә еилакы анапхгаҩцәа, иара убас Аԥсны иҟоу аҿар реилазаарақәа (АМЧ, ДИУНА, Авангард, ААУ астудентцәа рхеилак, АИФ астудентцәа рхеилак – аред.) рхадацәеи рактивистцәеи, Гәдоуҭа иаарту АААК аҭыԥантәи аҟәша анапхгаҩы Амра Лакәиа уҳәа егьырҭ асасцәа. Дара зегьы аицәажәара рхы аладырхәуан.
Торчуа игәаанагарала, аиԥылара қәҿиарала имҩаԥысит, уи зыршаҳаҭуагьы – аҭааҩцәа зегьы аицәажәара активла рхы ахьаладырхәуаз, «азҵаара рацәа ахьырҭиуаз» ауп.
«Еиуеиԥшым азҵаарақәа ҳарҭон, еиҳаракгьы – схырхарҭала имҩаԥысуа аусура иазкны. Аинтерес рыман, иарбан қалақьқәоу, ма нхарҭа ҭыԥқәоу анаҩстәи АААК аҭыԥантәи аҟәшақәа ахьаатуа, урҭ рылахәхара шалшо уҳәа иазкны. Ҳалацәажәон убасгьы аҳәынҭқарратә усбарҭақәа аҽрымадашьа амҩақәа, хаҭалагьы Аҟәа ақалақь Аҿари аспорти рызҵаарақәа рзы аилак. Аҿар рхырхарҭала аусушьа аконцепциа ҳалацәажәеит. Ауаажәларра аҿар ирыдҳәалоу азҵаарақәа лассы-лассы пассивла ишрызнеиуа атәгьы ҳҳәеит, адгылара ахьмаҷу зыхҟьо уҳәа», – ҳәа азгәеиҭеит Леван Торчуа.
Аиԥылара аламҭалаз Аклуб алахәцәа Skype ала рыҽрымардеит АААК Ауснагӡаратә маӡаныҟәгаҩ Инар Гыцбеи, АААК Аинформациатә портал анапхгаҩы Амина Лазԥҳаи, дара арҭ амшқәа рзы маҵураныҟәарала Европа иҟоуп.
«Иаҳзеиҭарҳәеит рныҟәара иалагӡаны имҩаԥысыз аиԥыларақәа ртәы, урҭ ирнаҭаз ацәаныррақәа, иара убас ԥхьаҟатәи гәҭакқәас ирымоу», – ҳәа азгәалҭеит АААК Адискуссиатә клуб анапхгаҩы Ирина Турааԥҳа.
Лара лажәақәа рыла, Аклуб ахԥатәи аиԥылараан иалыршахеит асас инапы злаку ахырхарҭа алацәажәареи аҿар рполитика аганахьала Аконгресс апроектқәеи рыдагьы, «активтә социалтә позициа змоу аҿарацәеи аҿартә хеилакқәа рхаҭарнакцәеи реидкыларагьы, Аԥсны аҿар ирзынархоу еицырзеиԥшу аусқәа рынагӡара иазыхиоу».
«Ҳара зегьы ҳконтактқәа еимаҳдеит, ԥхьаҟатәи ҳусеицура ҳалацәажәеит. Ҳаиԥылара сгәы алаҟаны сыҟоуп, абас акәын аханатәгьы сшазхәыцуаз Адискуссиатә клуб аусушьа: аиԥылара иалахәу зегьы рхы азышьҭны ианеицәажәо, аиԥылара алҵшәа анаиуа. Лҵшәас иҟоугьы – аҿар рхеидкылақәеи, Аконгресси Аҿари аспорти рызҵаарақәа рзы аилаки русеицуреи реицхыраареи рзы иконкреттәу ашьаҿақәа ралкаареи, Аконгресс аволонтиор ҿыццәа ахьарҳази ауп», – лҳәеит Ирина Турааԥҳа.
Ауаажәларратә еиҿкаара «АМЧ» анапхгаҩы Алиса Ԥачалиа иазгәалҭеит, хра злоу азҵаарақәа рылацәажәаразы адискуссиатә клуб аформат Аԥсны ибзианы аус ауеит ҳәа. Зегь реиҳа иуадаҩу – ауаа ԥхамшьакәа ргәы иҭоу аҳәара ахьрылшо атмосфера аԥҵароуп ҳәагьы ацылҵеит лара.
«Сара сгәы излаанаго ала, АААК акоманда уи аҟаҵара рылшеит: Адискуссиатә клуб аҿы шәара еснагь ишәзыԥшызаауеит аинтерес зҵоу асасцәа, азҿлымҳара змоу алахәцәа, аиҿкааҩцәа гәыразқәа», – лҳәеит Ԥачалиа.
Лара иазгәалҭеит, иахьа акырӡа шаҵанакуа – «баша ацәажәара мацара иазкым аҭыԥ аиҿкаара».
«Еиҳаракгьы сара исгәаԥхаз, аиҿкааҩцәа ҭакԥхықәрала иахьазнеиз ауп тематикацыԥхьаӡа иадгалахо ауаа ралхра азҵаара. Убри ала иубаратәы иҟоуп, иҟашәҵо шыжәдыруа, шәхатә программа шшәымоу, аусура системала шәшазнеиуа. Акызаҵәык сара акцент ҟасҵарын иаҳа иконкреттәу зҵаарак аҟны, избан акәзар иааидкыланы аҿартә политика мчыбжьыкгьы уалацәажәо иҟоуп. Ҳаԥхьаҟазы ас еиԥш аклубқәа ашколхәыҷқәа рзы иаартызар ҟалоит. Урҭ имаҷны ирацәажәошәа сгәы иабоит, имҩақәызҵо ҳәа аӡәгьы дызбом», – лҳәеит аиҿкаара анапхгаҩы.
Аиԥылара иалахәыз Аҿари аспорти рызҵаарақәа рзы Аҟәа ақалақьтә еилакы аспециалист хада Оксана Ԥачлиаԥҳа излалԥхьаӡо ала, Адискуссиатә клуб – «ҷыдала иалкаау атемақәа уахьрылацәажәаша ҭыԥ бзиоуп».
«Ҭыԥк аҿы аамҭак азы еизугар ҟалоит проблематикак аус адызуло, ма иазҿлымҳау ауааԥсыра. Асоциалтә ҳақәа рҟны аицәажәара рҽаҟәыҭханы ас еиԥш аиԥыларақәа рыбзоурала ауаа лаҩҿаба еицәажәоит, рҽеимардоит. Ахшыҩҵакқәа, аидеиақәа, агәаанагарақәа хаҿыдам, зхәыцшьа еиԥшу ауаа рҽеидкыланы, рымч еибыҭаны рҿаԥхьа иқәгылоу аусқәа нарыгӡар рылшоит. Ас еиԥш аиԥыларақәа ирылоу аеффективра иаразнак ала имааԥшыргьы, аамҭак ашьҭахь, ажәақәа аус ахь ианиаслак, ауаа рымчқәа анеиларҵалак – алҵшәақәагьы зегь убарҭахоит», – лҳәеит Оксана Ԥачлиаԥҳа.
Аклуб аилатәара инагӡоу авидеоверсиа шәахәаԥшыр шәылшоит АААК иамоу YouTube канал аҟны
Мусса Егзакь Аныҳәа
Мусса Егзакь ақьырсианцәа Амшаԥныҳәа лаша рыдиныҳәалеит
АААК Иреиҳаӡоу Ахеилак ахантәаҩы Мусса Егзакь ақьырсианцәа Мшаԥы рыдиныҳәалеит, сынтәа ари аныҳәа азгәарҭоит мшаԥымза 28 рзы.
Адунеизегьтәи аԥсуа-абаза конгресс Иреиҳаӡоу Ахеилак ахантәаҩы Мусса Егзакь ақьырсианцәа рныҳәа хада – Иаса Қьырса игылара рыдиныҳәалеит. Ҳазҭоу ашықәс азы Амшаԥныҳәа азгәарҭоит мшаԥымза 28 рзы.
Егзакь иазгәеиҭеит, Амшаԥныҳәа адунеи ақьырсианцәа зегьы рзы аҵак ду шамоу.
«Амшаԥныҳәа иаҳзаанагоит Анцәа ихаҵара́ иацу алашара, ауаҩы игәы агәырӷьареи абзиабареи рыла иарҭәоит. Амшаԥныҳәа иазку аныҳәарақәа ҳабацәеи ҳабдуцәеи рытрадициақәа рахь ҳхьадырԥшуеит, ажәлар рыбжьара адоуҳа аиқәхара иацхраауеит», - иҳәеит Мусса Егзакь.
Иара иазгәеиҭеит, ари аныҳәа даҽазнык ишаҳгәаланаршәо ҳааигәа иҟоу ауаа рыцхраареи, игәаҟуа рыдгылареи шаҳуалу атәы, аҩнаҭаҿы аиқәшаҳаҭра, аилибакаара ҳазнеилар шҳахәҭоу.
«Иаса Қьырса игылара иазку аныҳәа лаша досу ишәзаанагааит агәырӷьара, ааԥынтәи аиҭаира амч-алша», - ҳәа ақьырсианцәа зегьы ирзеиӷьеишьеит Мусса Егзакь.
Амшаԥныҳәа – ақьырсианцәа рзы ихадоу ныҳәароуп. Уаҟа иаарԥшуп ауаҩытәыҩсатә ҭоурых зегьы шьаҭанкыла изыԥсахыз ахҭыс – Анцәа иԥа, Анцәареи ауаҩреи еицызбаз Иаса Қьырса игылара. Иаса Қьырса Ацқьа Мариа дылхылҵит, аԥсыцқьала диит. Иара адгьыл даҭааит ауаа рыԥсқәа ҿихырц, Адами Евеи иҟарҵаз раԥхьаӡатәи агәнаҳа инаркны ауаа зегьы ирықәырҵаз агәнаҳарақәа рхихырц. Аԥсҿыхра алшахартә иҟалеит Иаса Қьырса харак имамкәа аџьар аҿы данкыдырҵа ашьҭахь: ихахьы игеит адунеи ауааԥсыра зегьы рыгәнаҳарақәа, Иара дхазҵаз, Иуасиаҭқәа ирықәныҟәо ажәа риҭеит жәҩангәашәԥхьара шырзаатуа.
Иаса Қьырса аџьар аҿы икыдҵареи иԥсреи ҟалеит ахәаша, анышә дамадан аиудеиатә қьабзқәа инарықәыршәаны. Хымш рышьҭахь, иҵаҩцәа неит иԥсыбаҩ ахьынрыжьыз ахаҳәтә дамраҿы, аха дрымбеит… Анаҩс, рҿаԥхьа дцәырҵуеит дыбзаханы. Даҽа 40 мшы иара адгьылаҿ дыҟан, Иуахәама аԥызҵаз, ақьырсианра адунеи аларҵәара зҽазызкыз иҵаҩцәа абжьгарақәа рыҭауа.
Мушьни Хәарцкьиа Ахаҭарақәа
«Ҿыц ҳаиҭеиуеит»: Аџьынџьтәылатә еибашьра афырхаҵа Мушьни Хәарцкьиа изкны
© Хәарцкьиаа рҭаацәаратә архив аҟынтә
Ахаҭарақәа
Аҟыбаҩ злаз археолог Мушьни Хәарцкьиа иԥсҭазаара аҭҵаарадырра иазикыр илшон, аарҭра ҿыцқәа рацәангьы иҟаиҵашан, аха иԥсадгьыл зҭагылаз аԥышәара аамҭа иара иԥсҭазаарагьы ианымԥшыр амуит, абџьар шьҭихит. Хәажәкыра 27 – афырхаҵа имшира аҽны АААК аинфопортал аҟны иаҳкьыԥхьуеит иара изку аочерк.
Аҵарауаҩ-археолог, ажәытәтәи амаӡақәа раарԥшра бзиа избоз, аусумҭақәа рацәаны инапы иҵыҵыр илшон, аартра дуқәа ҟаиҵар ҟалон, аха илахь ус ианын – ижәлар ирызкашәаз ауадаҩрақәа ирыхҟьаны иԥсҭазаараҿ илихыз амҩа иԥсахыр акәхеит: археологиатә ԥшаарақәа даарҟәаҵны Мушьни Хәарцкьиа иԥсадгьыл ахьчаразы дгылоит. Аԥсны Аџьынџьтәылатә еибашьраҿы дахьынӡеибашьуаз ԥшьымз ирылагӡаны илегендартәу еибашьҩыс, фырхаҵас ихьӡ геит.
Знызаҵәыкгьы Мушьни Хәарцкьиа лабҿаба дзымбацызгьы иԥшра-исахьа рдыруеит: Аԥсны амҩадуқәа рҿы акыраамҭа ипатреҭ зныз абаннерқәа кыдын – хаҵа ԥшӡакы, аԥаҵа ааиҿаны.
Аҟәатәи абаннерқәа рҿы икыду Мушьни Хәарцкьиа ипатреҭ
© агазеҭ «Нужная»
Аибашьра аан ателехәаԥшра иаиҭаз аинтервиуқәак аанханы иҟоуп. Арҭ акадрқәа лассы-лассы иаҳбоит, аибашьра иадҳәалоу агәалашәаратә рыцхәқәа азгәаҳҭацыԥхьаӡа.
«Археологиатә лагер зегьы иара идеизалон»
Мушьни Хәымса-иԥа Хәарцкьиа диит хәажәкыра 27, 1955 шықәсазы Ешыра ақыҭан. Аҟәатәи ажәабатәи ашкол даналга Мушьни дҭалоит Аҟәатәи Арҵаҩратә институт аҭоурыхтә-зинтә факультет. Мушьни Хәарцкьиа усҟантәи иқәыԥшра ашықәсқәа раан иԥсы зыҿҳәараз археологиа акәын.
1980 шықәса аԥхынразы дыстудентны иԥшааит ажәытә бырзенуаа ргыларҭа, Хәаԥ ақыҭа километрак аҩадахьала иҩацәыхараны. Мачагәа иҳаԥы ҳәа иахьашьҭоу акәын уи аҭыԥ, 625 метра аҳаракыраҿы иҟоуп. Нас, 1986 шықәса инаркны акыраамҭа инеиԥынкыланы ари абаҟа аус адулара инапы алакын, уи ааигәа-сигәа иҵегь ажәытәуаа ахьынхоз аҳаԥқәа ааирԥшит. Хәаԥ ақыҭа амҵан Мушьни еиҿикааз археологиатә лагер ахь ажрақәа рымҩаԥгаразы иаауан иҩызцәа рацәаҩны. Мушьни Хәарцкьиа иаԥхьа Мачагәа иҳаԥы уаҩы иҭимҵаацызт.
Мушьни Хәарцкьиа
© Баҭал Кәабахьиа ихатә архив аҟынтә
Убарҭ археологиатә жрақәа ирылахәыз, Мушьни Хәарцкьиагьы иааигәаны дыздыруаз дыруаӡәкуп Ахра Бжьаниа. Аинформациатә маҵзура Sputnik Аԥсны иаиҭаз аинтервиуқәа руак аҟны Мушьни ихаҭашьатә ҟазшьақәа абасала дрыхцәажәоит иара:
«Сара ишыҟаҵәҟьаз исҳәоит, зны-зынла убас угәы иаанагон – ҳлагер зегьы, уи иалоугьы ҳааидкыланы, иара (Хәарцкьиа – аред.) идеизалон, иара иакәызшәа адунеи дуӡӡагьы гәаҭас, гәыцәс иамаз. Жәаа-жәаа шықәса зхыҵуаз ҳарҭ арԥарацәа ҳзы Мушьни амифологиатә фырхаҵак диҩызан, аекспедициаҿтәи Геракл иакәны ҳихәаԥшуан, зегь рыла уи ҳиеиԥшхар ҳҭахын».
Мушьни Хәарцкьиа, Бамборатәи археологиатә експедициа, Гәдоуҭа, 1979 шықәса
Аԥеиԥш бзиа змаз аҵарауаҩ қәыԥш
Хәарцкьиа дызлахәыз егьырҭ аекспедициақәагьы ыҟан, Асовет Еидгылаҿы реиҳа еицырдыруаз ируакыз Костенковтәи аекспедициагьы уахь иналаҵаны. Уаҟа иҭырҵаауан хыхьтәи апалеолит аамҭахь иаҵанакуа ажәытәуаа ргыларҭа, Воронеж ақалақь азааигәара иԥшааз.
Мушьни иҷкәынра ашықәсқәа раантәи иԥсҭазаара уахәаԥшыр, иаԥхьаҟа дҵарауаҩ духоит ҳәа ззуҳәаша ауаҩы убла даахгылон. 80-тәи ашықәсқәа рзы аус иуан Д. Гәлиа ихьӡ зху Аԥсуаҭҵааратә институт аҟны: зны лаборантс, анаҩс – аҭҵаарадырратә усзуҩ еиҵбыс. 1987 шықәса инаркны Аԥсны аҳәынҭқарратә музеи аҭҵаарадырратә усзуҩс дҟалоит.
Мушьни Хәарцкьиа археологиатә експедициа аан
1982 шықәса ҭагалан азы Мушьни астажировкахь дрышьҭит Асовет Еидгыла Аҭҵаарадыррақәа ракадемиа иатәыз Археологиа аинститут ленинградтәи аҟәшахьы. Уаҟа иара иазанааҭдырра азирҳауан ҵаҟатәи апалеолит аамҭа ахырхарҭала иаԥхьагылаз аҵарауаҩ, Аахыҵ Уаԥстәыла имҩаԥысуаз Кавказтәи апалеолиттә експедициа анапхгаҩы Уасил Прокофи-иԥа Лиублин иҟны. Убас, 1983 шықәсазы Мушьни Хәарцкьиа Аахыҵ Уаԥстәыла имҩаԥыргоз археологиатә жрақәа дрылахәхоит. Аекспедициа иҭнаҵаауан заатәи апалеолит аамҭахь иаҵанакуаз ажәытәуаа рҳаԥытә гыларҭақәа. Урҭ аҳаԥқәа Кударо ҳәа ирышьҭан, агыларҭақәа ракәзар – Кудартәи агыларҭақәа ҳәа.
Ҳазлацәажәо аамҭақәа рзы Кудартәи аекспедициа аус ауеижьҭеи ҩажәеижәабаҟа шықәса ҵхьан. Ари аекспедициаҿы ишьақәгылахьан ахатәы традициа ӷәӷәақәа, уи гәыцәс иаман даараӡа зус бзиа избоз, зҽазҵәылхны иҟаз Ленинградтәи аҳәынҭқарратә университет астудентцәа-археологцәа, урҭ ирҿуҵаашаз рацәан.
«Мушьни ианакәызаалак ашьхақәа иаҳа дырзааигәан, убри азоуп 1983 шықәса инаркны, Аахыҵ Уаԥстәыла иоуз аԥышәа ихы иархәаны, Аԥсны дааны заатәи апалеолит ахь иаҵанакуа аҳаԥытә гыларҭақәа рыԥшаареи рыҭҵаареи дзалагаз, даҽакала иуҳәозар – заатәи ахаҳәтә шәышықәсахь иаҵанакуа ажәытәуаа рҳаԥытә гыларҭақәа ҭызҵаауаз аспециалистс-археологс дҟалеит», – ҳәа еиҭалҳәоит Наталиа Милованова.
Аҵарауаҩ қәыԥш икандидаттә диссертациагьы иҩуан Ленинград, апрофессор Лиублин инапхгарала. Иара азкын Мушьни Хәарцкьиа иԥсадгьыл – Аԥсны иԥшааз ашельтәи мустиертәи абаҟақәа рыҭҵаара (Џьырхәа, Ҳаԥшь, Ԥсырӡха, Хәаԥ, Мачагәа).
Мушьни Хәарцкьиеи иԥа Заали
Археологиатә жрақәа рҟынтә аҭабиақәа рахь
«Иара иҭахын аԥсуаа жәларык раҳасабала иҿиаларц. Рмилаҭтә культура еиқәырханы, рҳәынҭқарра еиздырҳауа иҟаларц. Ари иаанаго аполитика интересс иман ҳәа акәӡам, Мушьни еиԥш иҟаз ауаҩы абри аҭагылазаашьаҿы аганаҿ дзаанхомызт – убри ауп. Сара сзы Мушьни апатриотизмра аидеиа ахаҭа дасимволуп»– ҳәа азгәалҭоит лара.
Нанҳәа 14 рзы Аԥсны аибашьра аналага, Аҟәа атанкқәа аналала, Мушьни деиҵамхакәа Ацҳа ҟаԥшь аҿы раԥхьатәи аҿагылара ҟазҵаз аԥсуа еибашьцәа дыруаӡәкын. Абџьар шьҭысхру-ишьҭысымхру ҳәа азҵаара иҿаԥхьа иқәгыламызт.
Мушьни Хәарцкьиа, 1992 шықәса
«Адәахьыҟа баша амш шәшьушәа…»
1992 шықәса, нанҳәа 24 рзы Мушьни Хәарцкьиа Гәымсҭатәи ахырӷәӷәарҭатә ҳәаа акомандирс дарҭоит, иҷыдоу арратә зыҟаҵара шимамызгьы. Иҟалап, ус зырыӡбаз, иара аԥсуа жәлар, хымԥада, аиааира ргароуп, ихьамҵроуп ҳәа агәрагара ахьимаз азакәзар. Ҳәара аҭахума, ихаҭаратә ҟазшьақәагьы аус руит: игәымшәара, игәаӷь, Аԥсадгьыл ахьчара – доусы иду уалԥшьас иахьиԥхьаӡоз уҳәа. Аибашьра аламҭалазгьы иаҳәшьцәа ираиҳәон:
«Ҳан хәыҷы-хәыҷла дазыҟашәҵала, иҟалалакгьы, дымҵәыуааит, ауаз лымҳәааит, илдыруазааит ҳазегь ишаҳуалу ҳаԥсадгьыл ахьчаразы агылара» ҳәа.
Мушьни иааигәаны дыздыруаз Баҭал Кәабахьиа аинтервиуқәа руак аҿы абас ала игәалаиршәоит уи аибашьра аантәи иҩнуҵҟатәи иҭынчра: «Жьҭаарамзазы акәын, Ешыра аресторан аҿы иҟаз ҳаштаб раԥхьаӡа акәны ақырҭуа «сушка» абомбақәа ҳаланажьит. Ауаа ргәы ҭҟьеит, иркуа-иршьҭуа рзымдыруа иааҟалеит азныказы. Ус аӡә дыҳәҳәеит: «Аԥҳәыс дхәуп!» ҳәа. Сара исҭахымкәа саадәылҵит. Сызлаԥшришь уажәы ҳәа схы сааҩахазар, ахәшәлҩа далызбааит Нина Балаева, уи лыварашәа днеиуан Мушьни. Дҭынчӡа днеиуан, адәахьыҟа баша амш шәшьу џьушьап. Убри иныҟәашәа санынахәаԥш сшәарагьы ыҟамызшәа ицеит. Саргьы сҭынчӡа сааҟалеит. Иара иҟазшьа убас иҟан. Аекстремалтә ҭагылазаашьақәа раангьы, уажәымзар-уажәы зегь ҳҭахоит ҳәа ҳгәы ианаанагоз, хшыҩ хьшәашәала аҭагылазаашьа дазнеиуан, ихаҿы аагара илшон».
Афронт аҟны ириҭахьаз аинтервиуқәа руак аҟны Мушьни Хәарцкьиа иҳәоит аибашьра шџьынџьтәылатәихаз: «Аконфедерациа ахаҭарнакцәа ҳзааит, нхыҵкавказтәи ажәларқәа – зегь реиҳа иаҳзааигәоу ҳашьцәа – шьала, ҟазшьала, хәыцшьала, хылҵшьҭрала, доуҳала. Акыраамҭа ҳаиҟәыҭханы ҳанхон, хаз-хазы иҟоу жәларқәаны ҳшьақәгылеит, ааи, аха адоуҳа ус баша-маша ибжьаӡуам. Агәра ганы сыҟоуп, шаҟа ҳархәаҽуа аасҭа ҳдоуҳа убри аҟарагьы аҽарӷәӷәалоит, еиҭеиуеит, ҳахдырра иацлалоит, есааира иаҳагьы еиӷьны ҳаибадыруеит, ҳаигәныҩлоит ҳәа».
«Ҳара ҳаиқәхоит, нас ҿыц ҳаиҭеиуеит иаҳагьы ҳаиӷьны»
1992 шықәса жьҭаарамзазы Мушьни амаиор ичын иҭаны ддәықәырҵеит Очамчыра-Тҟәарчалтәи ахырхарҭахь Аԥсны Аҳәынҭқарра Аштаб хада ахаҭарнак иаҳасабала, даҽакала иуҳәозар – Мраҭашәаратәи афронт аҟынтә Мрагыларатәи афронт ахь диаган.
«Иҭахара ԥшьымш шыбжьаз, 1992 шықәса, ԥхынҷкәын 2 рзы Мушьни Мрагыларатәи афронт адҵаҟаҵаҩс даҭан, аха иара дахьымӡеит уи атәы зҳәоз адҵа инапаҿы аиура, иара ус аҳарагьы дахьымӡеит, уи атәы здыруа иахьагьы имаҷуп», – ҳәа еиҭалҳәоит Наталиа Милованова.
Мушьни ихаҭа иԥижәеит БМП, БТР атанкқәа хәба. Иара далахәын Кәачара ақыҭа ахақәиҭтәра. Мушьни Хәарцкьиа дҭахеит 1992 шықәса, ԥхынҷкәын мзазы Лашькьындар ақыҭан имҩаԥысуаз ажәыларатә операциаҿы аграната ԥҽыха иааханы.
Владислав Арӡынба Мушьни Хәарцкьиа инышәаҭараан, Гәдоуҭа, ԥхынҷкәын мза, 1992 шықәса
Мушьни Хәымса-иԥа аҵыхәтәантәи ажәылара дахьалахәыз аҭыԥ аҟны иахьа абаҟа ргылоуп. Баҭал Кәабахьиа Аԥсуа телехәаԥшра иаиҭаз аинтервиу аҟны ишеиҭеиҳәо ала, афырхаҵа данҭаха ашьҭахь Аԥсны раԥхьатәи ахадас иҟалараны иҟаз жәлар рԥыза Владислав Арӡынба ихаҭа ажәалагала ҟаиҵеит: афырхаҵа аҭоурых ду змоу Лыхнашҭаҿы дыржырц. Убраҟоуп Мушьни Хәарцкьиа анышә дахьамадоугьы.
Афырхаҵа иҭахара ааха духеит иара дыздыруаз, иихьыԥшуаз зегьы рзы, аиааира иасимволны ирбоз Мушьни Хәарцкьиа данҭаха ашьҭахь иҩызцәа акыраамҭа ршьара изықәломызт, аха, егьа ус иҟазаргьы, аӡәгьы шьҭахьҟа дхьамҵит. Уимоу, зегьы ируалԥшьаны ирԥхьаӡон Мушьни игәы ззыҳәоз аиааиреи, аҭынчреи, аиашареи, ахақәиҭреи раагара, аԥсҭазаара раларҵәара.
«Сара амалахазгьы гәҩарак сымам ҳшаиааиуа ала. Аха даҽа усуп – аиааира ҳәа ҳазҿу закәу. Доуҳала аиааира акәу, мчыла аиааира акәу, аӷа иҳақәлаз инырҵәара – убри аума зегьы иреиҳау аиааира? Уи иҵегь ибзианы иазхәыцтәуп... Шеварднаӡе изԥшьаигаз аус хәымга ахҳәаа асҭар сҭахым, уи усгьы еилкаауп, аха уи иацыз ашәарҭароуп ҳара ҳаидызкылаз, аӡәыкны ҳҟазҵаз. Ҳара ҳаиқәхоит даҽа ҟазшьақәак ҳаманы – иаҳа ҳаиӷьны, иаҳа ҳгәымшәаны, иаха ҳиашаны», – аибашьратә корреспондентцәа ириҭаз аинтервиуқәа руак аан Мушьни Хәарцкьиа ииҳәаз абарҭ ажәақәа усҟангьы иахьа уажәраанӡагьы аӡәырҩы ргәы ҭнагоит, агәацԥыҳәара рынаҭоит.
1993 шықәсазы Мушьни Хәарцкьиа Аԥсны Афырхаҵа ҳәа ахьӡ ихҵан. Аиааира анаҳга аамышьҭахь Аԥсны ахада Владислав Арӡынба Афырхаҵа иеҵәа рнапаҿы идиркит Мушьни иаби жәашықәса зхыҵуаз иԥеи.
Мушьни Хәарцкьиа ихьӡ далаҽхәо иныҟәигоит уи имоҭа хәыҷы Мушьни, иахьа ахәбатәи акласс аҿы дтәоуп, иреиӷьӡоу аҵаҩцәа дырхыԥхьаӡалоуп. Егьи имоҭа Милана ԥшьышықәса роуп илхыҵуа, уи макьана илдырша рацәоуп, лабду дзакә фырхаҵа дууз аилкаарагьы уахь иналаҵаны.
© forum-abkhazia.ru
Ахархәара зызуз алитература:
Мушьни Лашәриа
Аԥсны Жәлар рпоет Мушьни Лашәриа ииубилеи идырныҳәалеит
© Мизан Ломиа
Аԥсны
Апоет Мушьни Лашәриа ииубилеи иазкыз агәырӷьаратә хәылԥазы мҩаԥысит С. Ҷанба ихьӡ зху Аԥсуа драматә театр ахыбраҟны ахаша, ԥхынҷкәын 12 рзы.
Аԥсны Жәлар рпоет Мушьни Лашәриа ииубилеи азгәарҭеит С. Ҷанба ихьӡ зху Аԥсуа драматә театр аҟны ахаша, ԥхынҷкәын 12 рзы.
Апоет 80 шықәса ихыҵра идырныҳәаларц азы арахь иааит иналукааша акультура аусзуҩцәа хатәрақәа, аполитикцәа, Лашәриа иуацәеи иҩызцәеи. Аԥсуа драматә театр азал уаала иҭәын. Ҩ-сааҭк инарзынаԥшуа асценаҟынтә аиубилиар ихьӡала азеиӷьшьарақәеи аҭабура ажәақәеи гон, иқәгылоз зегьы иргәаладыршәон Лашәриа дзыхьӡахьоу аус хирқәа.
Убас, Жәлар реизара ахантәаҩи адепутатцәеи иҟарҵаз адныҳәалараҿы иазгәаҭан Лашәриа дшырдыруа, ҳаҭыр дугьы шиқәу Аԥсны аҩныҵҟеиԥш уи анҭыҵгьы. Адепутатцәа ахәылԥаз аҟны еизаза иргәаладыршәеит апоет илагала шырацәоу «Аԥсныи Урыстәылеи рыбжьара аиҩызареи, аусеицуреи, акультуратә еимадареи рырӷәӷәара» аус аҟны.
Мушьни Лашәриа ихатә аԥҵамҭа ссирқәа раԥҵара анаҩсгьы, деиҭагаҩ дууп. Уи ирҿиаратә ԥсҭазаара ахы инаркны иахьа уажәраанӡа аԥсуа бызшәахьы еиҭеигахьеит адунеитә литература ашедеврқәа маҷымкәа. Иара инапы иҵигаз аиҭагақәа ируакуп: Аҿатә уасиаҭ, А. С. Пушкин иажәеинраалоу ироман «Евгени Онегин», М. Иу. Лермонтов ипоемақәа, иара убас хыԥхьаӡара рацәала ажәеинраалақәа.
Аԥсны аԥыза-министр актәи ихаҭыԥуаҩ Даур Аршба иазгәеиҭеит аԥсуа литератураҿы иналукааша хҭысны ишыҟалаз иажәеинраалоу ароман «Аџьынџь» аҭыҵра.
«Еснагь еиԥш иахьагьы арҿиара аус шәнапы алакуп, аԥхьаҩцәа аԥҵамҭа ҿыцқәа рыдыжәгалоит. Аԥсуеи аурыси литературақәа ацҳақәа рыбжьашәҵоит, адунеитә литература аклассикатә рҿиамҭақәа аԥсышәала ишәырцәажәоит», – иҳәеит Аршба, аиубилиар имшира идныҳәало.
Аофициалтә хәҭа анхыркәшаха ашьҭахь, еизаз идырбан апоетикатә спектакль: уаҟа еидкылан Мушьни Лашәриа ирҿиамҭақәа 20 рҟынтә ацыԥҵәахақәа: аепикатә романқәа реиԥш, алирикатә жәеинраалақәагьы уахь иналаҵаны.
© Татка Багапшь
Ажәеинраалақәа руак даԥхьеит Аԥсуа телерадиоеилахәыра адиректор хада ихаҭыԥуаҩ Рада Аргәын.
«Ари аспектакль салахәхарц иансыдыргала, сеигәырӷьаны сақәшаҳаҭхеит. Сара ирацәаны срыԥхьахьеит ҳаамҭазтәи ари апоет ду иҩымҭақәа. Мушьни Лашәриа – аԥсуа жәлар дыргәадуроуп. Иахьагьы ааԥсарада аус иуеит, ибаҩхатәра абзиабаҩцәа аҳамҭа лыԥшаахқәа рзыҟаиҵоит», – лҳәеит Аргәынԥҳа.
Ахәылԥаз хә-сааҭк инарзынаԥшуа имҩаԥысуан. Мушьни Лашәриа иҭабуп ҳәа реиҳәеит уи иалахәыз зеьы.
Мушьни Лашәриа – Аԥсны Жәлар рпоет, аиҭагаҩ, алитератураҭҵааҩы, акритик, Аԥсны Аҭҵаарадыррақәа ракадемиа алахәыла, афилологиатә ҭҵаарақәа ркандидат, Д. Гәлиа ихьӡ зху аҳәынҭқарратә премиа алауреат, Ш. Русҭавели ихьӡ зху аҳәынҭқарратә премиа алауреат, Анатоли Дельвиг ихьӡ зху Урыстәылазегьтәи апремиа алауреат, Аԥсныи, Асовет Еидгылеи, Урыстәылатәи Афедерациеи рышәҟәыҩҩцәа реидгылақәа рылахәыла, «Аԥсуа поезиа антологиа» аиқәыршәаҩцәа дыруаӡәкуп.
2010 шықәсазы Урыстәылатәи Афедерациа ахада Дмитри Медведев инапала Мушьни Лашәриа ианашьан Александр Пушки ихьӡ зху амедал, Аԥсныи Урыстәылеи рыбжьара аиҩызареи, аусеицуреи, акультуратә еимадареи рырӷәӷәараҿы иҟаиҵаз алагала ду азы.
Нелли Ҭарԥҳа: раԥхьатәи аԥсуа поетесса, аразҟы змаз аԥҳәыс
© Ламиаа рҭаацәаратә архив аҟынтә
Ахаҭарақәа
Абҵара 20 рзы 85 шықәса лхыҵуазаарын раԥхьатәи аԥсуа поетесса Нелли Ҭарԥҳа.
Раԥхьатәи аԥсуа поетесса Нелли Ҭарԥҳа диит, хылҵшьҭрала Дәрыԥшь ақыҭа иатәыз Золоҭинск Ҭарба иҭаацәараҿы, лан Вера Чычԥҳа шьҭрала Аҷандаратәын. Нелли лаб мчыла Ҭырқәтәылаҟа иахгаз аԥсуаа дырхылҵшьҭран. Аишьцәа хҩык рҟынтәи иара заҵәык иоуп атәым дгьыл аҟнытә зыԥсадгьыл ахь ахынҳәра зылшаз, иара убри ала иан даныԥсуаз аламҭалаз илҳәаз лгәыхәтәгьы наигӡеит – лнышәынҭра аҟынтә уаԥсҵәык анышә Аԥсныҟа, лыԥсадгьыл гәакьахь иааигеит.
Нелли Ҭарԥҳа лани лаби – Золоҭинск Ҭарбеи Вера Чычԥҳаи
© tarba-lomia.org
Нелли Ҭарԥҳаи лан Вера Чычԥҳаи
Аб иҭакра
Нелли Ҭарԥҳа лани лаби рҭоурых 30-тәи ашықәс еиқәаҵәақәа раан аԥсуа ҭаацәарақәа жәпакы ирызшаз алахьанҵа иаҩызан. Нелли хышықәса ракәын илхыҵуаз, 1937 шықәса, нанҳәа 20 рзы лаб данҭаркуаз. Иара убри ашықәсан, жьҭаара 4 рзы Золоҭинск Ҭарба иеихсны дшьын, аха иҭаацәара уи атәы рыздыруамызт, раб ихынҳәра акыршықәса иазыԥшын.
«Усҟантәи аамҭақәа рзы аҵара змаз уаҩуп ҳәа дыԥхьаӡан, дзиндырҩын, иара уи адагьы дкоммунистын, сан лҿы иахьа уажәраанӡагьы иҵәахуп иара ишәҟәқәа – Ленини Маркси раԥҵамҭақәа реизга», – ҳәа лабду иӡбахә еиҭалҳәоит Нелли Ҭарԥҳа лыԥҳа Асида Ламиа. – Иҟоуп убасгьы аҵара змаз аԥсуаа еидгыланы рфотосахьа, Дырмит Гәлиа дназлоу ауаа нагақәа, убарҭ дрывагылан сабду Золоҭинск Ҭарбагьы».
Арыӷьарахьала аҩбатәи итәоу Золоҭинск Ҭарба – Нелли Ҭарԥҳа лаб, арымарахьала ахԥатәи – Дырмит Гәлиа
Нелли лан Вера Чычԥҳа лыԥсы ахьынӡаҭаз лхаҵа ихабарк лаҳарц дашьҭан. Аҭаацәараҿы агәра ганы иҟан: Сталин илагерқәа рҿы џьара дҭакуп ҳәа. Зны Сибра џьара Ҭарба зыжәлоу баандаҩык дыҟоуп ҳәа анраҳа, Нелли лашьа Сергеи иҽааидкыланы уахь дцеит. Аха уи аинформациа ҵабыргымхеит. Золоҭинск Ҭарба дышҭахаз иԥҳәыс ианлаҳа ҩажәа шықәса рышьҭахь ауп, убасҟан ауп ашәы анылшәылҵагьы. Асида Ламиаԥҳа уи шыҟалаз еилылкааит машәырла уҳәар ауеит, жәларбжьаратәи аконференциаҿы дшыҟаз қырҭтәылатәи КГБ архивқәа лнапаҿы илоуртә даныҟала – лабду данырга аахыс 70 шықәса инареиҳаны иааҵуаны.
Дәрыԥшь аԥҳа
Нелли Ҭарԥҳа лаб игәхьаагара лырҿиара зегьы иагәылсны ицоит.
Лара дышқәыԥшӡаз ажәеинраалақәа рыҩра далагеит, дәрыԥшьтәи ашкол данҭаз аамҭазы. Вера Чычԥҳа ҩыџьа лхәыҷқәеи лареи рхала ианаанха, Дәрыԥшь лхаҵа иҭаацәарахь нхара диасит. Аха нас лара лхаҭагьы дҭаркит, ахԥатәи лыԥҳа Лиудмила абахҭа иатәыз агоспиталь аҟны длоуит.
Нелли Дәрыԥшь илызҳаит, лқыҭа уамакала бзиа илбон, лыԥсы аҿҳәаран. Уи иазкны абас лыҩуан:
Сқыҭа, сқыҭа, са сгәаԥхара,
Сыбзиабара зегьы зцу,
Сылацәа аахтыз аахыс сгәазҳара,
Схәыцра, сашәақәа зызку!..
Лыԥсадгьыли лыжәлари рыԥшӡара дазышәаҳәон Нелли лырҿиамҭақәа зегьы рҿы. Уи ажәеинраалақәа мацара ракәӡам. Апоетесса 20 шықәса азылкит ашәҟәы «Уара уҵеицәа, Дәрыԥшь» аҩра, уаҟа лара еизылгеит Аџьынџьтәылатә еибашьра Ду аҟынтә изыхнымҳәыз дәрыԥшьаа рфырхацәа зегьы рҭоурыхқәа. Лқыҭа гәакьа аԥҳак лаҳасабала абри ашәҟәала лара илҵәыуеит иҭахаз лашьцәа. Ашәҟәы ахқәа руакы лара лаб Золоҭинск изкуп.
«Сара абри ашәҟәы лыԥсҭазаараҿы ихадароу шәҟәны исыԥхьаӡоит, уи ажәеинраалақәа шанымгьы. Ԥшьҩык ахәыҷқәа зааӡоз, аҩны-адәны уҳәа даара еилахаз аԥҳәыс, зегь акоуп аамҭа лыԥшаауан иҭахаз аибашьцәа рҭаацәарақәа дырҭаарц азы, ирыцеибашьуаз асаламшәҟәқәа рзылыҩуан. Зны-зынла мчыбжьык ҳәа данцалоз ыҟан, лассы-лассы аԥсшьарамшқәа раан ҳаби ҳара ахәыҷқәеи ҳалгон [ашәҟәазы аматериалқәа реизгаразы] данцоз. Абри ашәҟәала Дәрыԥшь аҵеицәа рхаҿсахьақәа наунагӡа имыӡуа еиқәлырхеит, инапылачаԥарам абаҟа рызлыргылеит», – ҳәа азгәалҭоит апоетесса лыԥҳа.
Автобиографиа лырҿиараҿы
Нелли Тарԥҳа лҩымҭақәа рҿы ирацәоуп лара лыԥсҭазаараҟынтә иаагоу асиужетқәа. Убас, аповест «Маҵиса» иалоу ахаҿсахьа хада лан Вера лоуп, Маҵиса лхаҵа – лаб Золоҭинск иоуп.
«Усҟан ус традициас иҟан: зны аҩымҭа алитературатә журнал «Алашара» аҿы иркьыԥхьуан, нас акәын хаз шәҟәны ианҭрыжьуаз, – еиҭалҳәоит Асида Ламиа. – Усҟан ажурнал аредактор хадас даман еицырдыруаз аԥсуа шәҟәыҩҩы Ҷыҷыкәа Џьонуа, аповест «Маҵиса» данаԥхьа лара (Нелли – аред.) иара иахь дааиԥхьеит. Лара иҟаз зегьы шыҟаз илҩит, лаб 1937 шықәсазы дышҭаркыз, уи ашьҭахь дшыхнымҳәыз атәы. Аха Џьонуа длыҳәеит асиужет лыԥсахырц, аҩымҭа афырхаҵа аибашьраҿы дҭахеит ҳәа иҟалҵарц. Сан илҭахымызт ус аԥсахра, даара игәнылгон, ацензура даҿагылон, аха аҵыхәтәан дхьаҵгәышьеит, аповест ишакәхалакгьы акьыԥхь абарц».
Нелли Ҭарԥҳаи Таиф Аџьбеи
Андреи Вознесенски, Фазиль Искандер, Нелли Ҭарԥҳа, Алықьса Гогәуа, Гәдиса Ӡиӡариа
Нелли Ҭарԥҳа илылаз ажәеинраалаҩра абаҩхатәреи, апоезиахь абзиабареи ртәы уҳәозар, уи ланду Катиа Гәынԥҳа лҟынтә иаауеит – лара дажәабжьеиҭаҳәаҩын, ссиршәақәа еиҭалҳәон ажәытә ажәабжьқәеи, алегендақәеи, аҭоурыхқәеи. Нелли ланду даара бзиа дылбон, лыԥсы ахьынӡаҭаз еснагь дылгәалашәон, баҩхатәра ҳәа акыр сылазар лара лоуп изыбзоуроу ҳәагьы лҳәон.
Римма Ҳашԥҳа, Нелли Ҭарԥҳа, Анатоли Аџьынџьал
Нелли Ҭарԥҳаи Еҭери Коӷониаԥҳаи
1954 шықәсазы Дәрыԥшьтәи абжьаратә школ хьтәы медалла далганы Нелли Ҭарԥҳа дҭалоит Аҟәатәи арҵаҩратә институт афилологиатә факультет. Шықәсык ааҵуаны иҭыҵит раԥхьатәи лышәҟәы «Бзиа избоит амҩа», аамҭак ашьҭахь уи иашьҭанеиуеит ашәҟәқәа «Ааԥынра агәы», «Ақәыԥшреи агәҭыхеи», «Аԥа», «Бзыԥтәи аповест» уҳәа убас ирацәаны.
Нелли Ҭарԥҳа, Алықьса Џьонуа, Нелли Маан
Валери Гамгьиеи Нелли Ҭарԥҳаи
«Иббап, Кәымф Ламиа симыццозар»
Нелли лхатә ԥсҭазаараҿы насыԥ змаз ԥхәысын. Лара дзыццаз ахаҵа бзиагьы дибон, поетҵасгьы деиликаауан. Уи лхаҵа аԥсуа поет Кәымф Ламиа иакәын. Аԥсуа интеллигенциа рыбжьара арҭ аҩыџьа рҭаацәара зегь реиҳа иԥшӡаз, еицырдыруаз ируакын.
Урҭ реибадырра аҭоурых даара аинтерес аҵоуп. Нелли ашкол данҭаз Кәымф Ламиа иажәеинраалақәа агазеҭ «Аԥсны ҟаԥшь» ианны илԥыхьашәеит, урҭ данрыԥхьа даараӡа илгәаԥхеит, нас ландугьы длызрыԥхьан, убасгьы дахлафааит: «Иббап, Кәымф Ламиа симыццозар» ҳәа. Уи ашьҭахь аамҭа акыр цеит, ус зны апоетесса қәыԥш аҵарауаҩ ду Шьалуа Инал-иԥа иабжьгарала лажәеинраалақәа лыманы Аԥсны Ашәҟәыҩҩцәа реидгылахь дымҩахыҵит. Убра дахьнеиз зегь раԥхьа илԥылаз Ашәҟәыҩҩцәа реидгыла амаӡаныҟәгаҩ иакәын, ихы лирдырын, Кәымф Ламиа сыхьӡуп иҳәеит… Ларгьы дааиҿаччеит. Убас иҟалеит реибадырра.
Урҭ рыбзиабареи ирыбжьаз аилибакаареи ирхылҿиаауеит Нелли Ҭарԥҳа лажәеинраалақәа иргәылыжжуа алиризм. Лара лассы-лассы дзызхьаԥшуа темоуп бзиа еибабо ҩ-гәык рцәаныррақәа, иҳаҩсыз ашәышықәса 60-тәи ашықәсқәа рзы ус еиԥш иҟоу аҩра агәаӷьра зегьы ирылшомызт.
Ҿыц еибагаз Нелли Ҭарԥҳаи Кәымф Ламиеи
Нелли Ҭарԥҳа абзиабара атема иазылкыз ажәеинраалақәа руак «Уара сара усцәымшәан ахаан» ҳәа иалагоит. Изызкугьы, ҳәарада лыԥшәма иоуп. Ҳаамҭазтәи ашәаҳәаҩ қәыԥш Рената Багаҭелиаԥҳа ари ажәеинраала иалхны ашәа лҳәеит, иара рацәакгьы идуӡам, аха даара иҵаулоуп, иагьлирикатәуп, аԥсуара ишаҭәоу еиԥш иагьаартцәам. Аурыс бызшәахьы Нелли Ҭарԥҳа лажәеинраалақәа еиҭалгон аурыс поетесса Римма Казакова, уи изныкымкәа Аԥсныҟа даахьан, Нелли Кәымфи рыҩнаҭаҿы даангылон.
Кәымф Ламиа, Нелли Ҭарԥҳа, Алықьса Лашәриа
Нелли Ҭарԥҳаи, уи лыԥшәма Кәымф Ламиеи, Гьаргь Гәлиеи
Нелли Ҭарԥҳаи Кәымф Ламиеи рҭаацәараҿы иит хҩык аԥҳацәеи аԥеи. Аԥа иира – апоетесса акыраамҭа дыззыԥшыз, игәырӷьахәыз хҭысын. Лԥа мгәарҭа даныҟазгьы ажәеинраалақәа рцикл изылкхьан.
Нелли Ҭарԥҳаи лыԥҳа Асидеи
Нелли Ҭарԥҳаи лыҷкәын Алиошеи
Саҭанеи, Саҭанеи
Гәашьа, Гәашьа Саҭанеи,
ибдыруама, ибаҳахьоума
иәаша-хгәаша, сара гәаҭеи
зегьы ирыцкны,
зегьы ирхацкны
сгәаҵа исымоу иҵәахны?
Иааӡаны, ихьчаны, иуаатәны,
Ашәҩыкгьы (абраҟа исҳәароуп,
сыгәҭыхақәа зегь назгӡароуп:
сара иахьатәи с-Аӡәк сшизыԥшу,
бара уи Ашәҩык бшизыԥшыз!)
Нелли Ҭарԥҳаи лмоҭацәеи
Нелли Ҭарԥҳаи лмоҭацәа Ананеи Арзамеҭи Ламиаа
Нелли Ҭарԥҳа Аԥсны ашәҟәыҩҩцәеи апоетцәеи рыбжьара – Шьалодиа Аџьынџьал, Баграт Шьынқәба, Гьаргь Гәыблиа, Иван Ҭарба, Кәымф Ламиа, Шьалуа Ҵәыџьба
Абзиабара ахьаԥыз аҭаацәареи бзиа илбоз ауси
«Аԥсуа ҭаацәарақәа рҿы абзиабара аӡбахә аҳәара иаҭәам, уи уамакгьы ицәырыргом, аха ҳаб ҳани ҳареи убас дҳахӡыӡаауан, акгьы аҳәара аҭахӡамызт, зегьы усгьы еилкаан. Иара гәыла-ԥсыла дызлагоз зегьы рҿы длыдгылан, даара ҳаиҭахын», – ҳәа лгәалалыршәоит аԥҳа еиҳабы Асида Ламиа.
Аҭаацәараҿы ахәыҷқәа имырхьынцыцкәа ирааӡон, аха убри ала еиҳагьы иааԥшуан дара рыхӡыӡаара. Нелли Ҭарԥҳа ахәыҟаҵашьа лдыруан, ахәыҟаҵара бзиагьы илбон, лыкҿыҩраҿы еснагь ачысмаҭәа дуқәа ықәгылан. Избан акәзар аҩнаҭа иахыз аҭаацәара рыдагьы, лассы-лассы рыуацәа рыланхон, еиҳаракгьы ақыҭарантә иааны Аҟәа аҵара иҭаз астудентцәа.
Нелли Ҭарԥҳа, Шьамтәыла
Нелли Ҭарԥҳаи Омар Беигәааи
Ԥшьҩык ахшарагьы ааӡо, асасдкылареи ачеиџьыкеи змаз аҩнаҭа аԥҳәысны иҟаз Нелли зегь акоуп есыҽны аҩразы аамҭа лыԥшаауан.
«Ҳара акьыԥхьга машьынка ҳаман, аԥсуа шрифт зҭагаланы иҟаз. Исгәалашәоит, шьыжьыла данкьыԥхьуаз атах-атах ҳәа иццакны амашьынка абжьы шсаҳауаз. Нас лара акомпиутергьы лымазар лҭахын, аха сара изуамызт быблабара иаԥырхагахоит, усгьы иуашәшәыроуп ҳәа ласҳәон. Ашьыжь асааҭ жәба рзы аусура дцон, уаанӡа ҭаацәара дук ирызхаша ахәы ҟаҵаны. Лара насыԥ змаз ԥҳәысын, ҭаацәала деиқәшәеит, абаҩхатәра лыман, бзиа илбоз аус лнапы алакын. Абри инадҳәаланы исгәалашәоит ашәҟәыҩҩы Вениамин Каверин иажәақәа, уи убас иҳәон: насыԥ имоуп ауаҩы, аԥсҭазаараҿы ауадаҩрақәа шиԥылогьы, иԥсы зыҿҳәароу аус азы аамҭа зыԥшаауа ҳәа. Абарҭ ажәақәа лара илызкушәа иҩуп. Аибашьра ҟамлазҭгьы, иуҳәар ауан, зегь реиҳа насыԥ змаз аԥсуа ԥҳәыс лара лакәын ҳәа», – лҳәоит апоетесса лыԥҳа.
Нелли Ҭарԥҳа
Аԥсны жәлар рпоет
Аԥсны акультура зҽаԥсазтәыз аусзуҩ, Аԥсны Ашәҟәыҩҩцәа реидгыла алахәыла Нелли Ҭарԥҳа 20 шықәса инареиҳаны аус луан ажурнал «Алашара» аредакциаҿы. 1988 шықәсазы лара иаԥылҵеит Ахәыҷтәы фонд, уи иахьа уажәраанӡагьы аус ауеит: ан изыԥшьалгаз аус иацылҵоит лыԥҳа Асида. 2005 шықәсазы Нелли Ҭарԥҳа иланашьан Дырмит Гәлиа ихьӡ зху аҳәынҭқарратә премиа, 2009 шықәсазы – Аԥсны жәлар рпоет ҳәа ахьӡ лыхҵан.
Нелли Ҭарԥҳаи Борис Адлеибеи
Нелли Ҭарԥҳаи Азиз Агрбеи
Иван Папасқьыр, Нелли Ҭарԥҳа, Иван Ҭарба, Ҷыҷыкәа Џьонуа
Аԥҳа гәаартыла ишылҳәаз ала, апоетесса аҵыхәтәантәи лышықәсқәа раангьы дзызхәыцуаз арҿиаратә хәылԥазы аиҿкаара акәын. Аха 80 шықәса лхыҵра аламҭалазы Аԥсны алхрақәа мҩаԥысуан, апоезиа аха рымамызт усҟан. Нелли Ҭарԥҳа хәыҷык дзымнаӡеит 80 шықәса лхыҵра аҟынӡа.
Нелли Ҭарԥҳа 50-шықәса лхыҵра, Дәрыԥшь, арыӷьарахьала Иван Ҳашим-иԥа Ҭаркьыл
Синаҭ Џьниа, Ҭандел Џьапуа, Нелли Ҭарԥҳа, Аԥсны, 1971 шықәса, жәабран
Асида Ламиа лажәақәа рыла, апоетесса лҭаацәара гәҭыхас ирымоу акызаҵәык ауп – ран лажәеинраалақәа иахьа Аԥсны имҩаԥысуа апоезиатә хәылԥазқәа рҿы игаларц, ирыԥхьаларц, иахьатәи аԥхьаҩцәагьы ираҳаларц аԥсуа аҳәсатә поезиа ахыҵхырҭаҿы игылоу Нелли Ҭарԥҳа лажәеинраалақәа. Избан акәзар Нелли Золоҭинск-иԥҳа илыбзоуроу рацәоуп лнаҩс еиҵагылаз апоетессацәа Саида Делԥҳа, Гәында Кәыҵниа, Гәында Сақаниа, Заира Ҭҳаиҵыкәԥҳа, Белла Барцыц, Инна Ҳаџьымԥҳа уҳәа егьырҭ рбаҩхатәра аадырԥшыртә еиԥш иахьыҟалаз. Лара еснагь урҭ адгылара рылҭон, гәыкԥсыкала бзиа илбон.
Нелли Ҭарԥҳаи, ибеиоу уи лырҿиареи, луаажәларратә усуреи, лыжәлари лыԥсадгьыли рахь илымаз абзиабареи ирызкны ҳаԥхьаҟагьы ирҳәаша рацәахоит. Уи лажәеинраалақәа зегьы, лыпроза цәаҳәацыԥхьаӡа иргәылыжжуеит акрызхызгахьоу лыԥсадгьыл Аԥсны азгәыбылра ду.
«Сыбла дыхгылоуп аибашьраан – лхы лыҵаршәны лхалашьа, лынарха»: Марина Барцыц лиубилеи иазкны
Ахаҭарақәа
Иналукааша аԥсуа етнолог, Аԥсны жәлар рџьынџьтәылатә еибашьра аветеран, Адунеизегьтәи аԥсуа-абаза конгресс Иреиҳаӡоу ахеилак алахәыла Марина Барцыц 55 шықәса лхыҵуеит.
АААК Иреиҳаӡоу ахеилак алахәыла, еицырдыруа аԥсуа етнолог, аҵарауаҩ, ауаажәларратә усзуҩ, Аԥсны Аџьынџьтәылатә еибашьра аветеран Марина Барцыц 55 лхыҵит. Ари қәра дуум зынӡагьы – аха лара лхаҭара амҽхак ала иугозар, уи иҭаӡеит епоха дуӡӡак: аибашьреи аҭынчреи, агәырӷьареи агәаҟреи, аиааирақәеи иахьеи-уахеитәи аԥсҭазаара аикәшареи…
Марина Барцыц, Аҟәа
© Марина Барцыц
Ахӡырымгара
Иҿыцу аочерк аус адулара уаналаго, уи зызку ауаҩы хаҭала дузымдыруазар, зназы уаанӡа изырҳәахьоу еидкыланы иҭуҵаауеит, урыԥхьоит егьырҭ аинтервиуқәа, астатиақәа, аҩызцәа ргәалашәарақәа. Нас хаҭалатәи аибадырраҿынӡа уаннеилак уи еснагь игәыхыҭхыҭгоуп, аинтерес дугьы ацуп. Азҵаарақәа зегьы ухы иҭагьежьуеит, иԥсҭазаараҟынтә иудыруа ахҭысқәа рыла иҟазшьа зеиԥшроу еилукаауашәа угәы иабоит, хаҭала дудыраанӡагьы даараӡа ҳаҭыр иқәуҵоит, дугәаԥхоит.
Маиа Амҷԥҳа, Гәында Кәыҵниа, Марина Барцыц
Аҳәса ирызку аочеркқәа сыҩқәахьеит, аха абас аибашьрагьы даветеранны, дагьҵарауаҩ дуны иҟоу маҷҩуп. Убри гәаныла сазхәыцуанаҵы, лара ирԥшӡаны мап лкуеит, аамҭа сымам, даара сеилахоуп, аҭаацәара аганахьалагьы аилахарақәак ҳамоуп ҳәа саҳәаны.
Ҳәарада, уи еилкаауп, аӡәы абри аҟара ус реилагӡара злаилшои ҳәа иџьаушьартә иҟоуп. Аха, егьа ус акәзаргьы, сара исхаразар ҟалап, аханатә сгәы иҭаз ахьласҳәаз – аредакциа адҵала лара илызку аочерк аҩра. Аинтервиу ду мап ацәылкыр шалшоз сзазымхәыци ахӡырымгареи аԥхашьареи илылоу аҟнытә? Ари аҟазшьа иахьатәи ҳаамҭазы неиҩымсрада зегьы ирылааӡоуп ҳәа узҳәагәышьом акәымзар.
Ҭали Џьапуаԥҳа, Марина Барцыц, Анна Сангәлиа, Леила Ҭаниа, Марҭа Џьонуа, Сима Дбар, Цира Габниа, Дамеи Џьонуа, Аҟәа, 1990-тәи ашықәсқәа
Сагьиашан. Марина Барцыц акыршықәса ҩыза гәакьас длымоуп аԥсуа ҳәсақәа иаарылукааша даҽа хьыршәыгәкгьы – Аԥсны Жәлар рџьынџьтәылатә еибашьра аветеран, «Аԥсны афырԥҳәызба» ҳәа ахьӡ ҳаракы занашьоу Ҭали Џьапуаԥҳа. Лара сагьлыдҵаалеит Марина илызку лажәабжь сзеиҭалҳәарц.
Ҭали Џьапуаԥҳаи (арымарахьала) Марина Барцыцԥҳаи
«Маҵәык ажьы лықәымкәа дхахаӡа…»
Ииашаҵәҟьаны, Ҭали Џьапуаԥҳа лҩыза гәакьа Марина илызкны иаҳзеиҭалҳәаз шьардоуп, ҳаргьы гәахәарала уи зегьы ҳаԥхьаҩцәа ишәыцеиҩаҳшоит.
Марина Барцыц диит Гәдоуҭа араион Блабырхәа ақыҭан абҵара 16, 1964 шықәсазы. Ашьҭра бзиа змаз, ауаа нагақәа ирылҵыз, зхатә џьабаала инхоз нхаҩын Марина лаб Барцыц Мкан. Лан Цкәуа Венера д-Жәандәрыԥшьтәын. Мкани Венереи ԥшьҩык ахшара рааӡеит – ҩыџьа аҷкәынцәеи ҩыџьа аӡӷабцәеи. Рыԥшьҩыкгьы иреиҳау аҵараиурҭақәа ирылдыргеит. Марина зегьы дреиҵбын. Аҵара лҵон Кондрат Ӡиӡариа ихьӡ зху Аҟәатәи ашкол-интернат аҟны. Данмаҷыз инаркны аҵара бзианы илҵон. Бзиа илбон агуманитартә маҭәарқәа. Ашкол аамышьҭахь Марина аҵара лҵон Ростовтәи аҳәынҭқарратә университет аҭоурыхтә факультет аҟны.
Аида Хәанелиа, Ҭали Џьапуаԥҳа, Инна Ҳаџьымԥҳа, Марина Барцыц, Адгәыр Амԥар
Аибашьра ианалагоз ашықәс азы Москва Аетнологиа аинститут иатәыз аспирантура дҭалеит.
«Аԥхын днаскьаҳгеит лҵара ашҟа. Убра Москва аспирантцәа рзеиԥшынхарҭаҟны ауп аибашьра ишалагаз ахьлаҳазгьы», – еиҭалҳәоит Ҭали Џьапуаԥҳа.
Света Кәырыкьԥҳа, Шьазина Џьапуаԥҳа, Марина Барцыц, Аҟәа, 2-тәи ақалақьтә хәышәтәырҭа аҿаԥхьа, 1993 шықәса, цәыббра 28
Аибашьра анцоз Ҭали ианылҵеит Марина лыҿцәажәарак, бҵара кажьны бымцан ҳәа лазҳәоз ҭакс ирылҭаз ахьылҳәо: «Сара сыжәлар рытрадициатә культура ҭысҵаауеит. Сыжәлар аныҟамла, уи аҭҵаара аҵакы ацәыӡуеит сара сзы. Иахьа сыжәлар аҟазаареи аҟамзаареи ианрыбжьагылоу, сара исуалу дара ахьыҟоу аҟазаароуп» ҳәа.
Аԥсныҟа аара усҟан иуадаҩын. Гагра ақырҭқәа рнапаҟны иҟан. Марина Бамбораҟа (Гәдоуҭа араион иатәу ақыҭа – аред.) иԥыруаз аурысқәа рырратә ҳаирпланк ала дааргартә иҟалҵеит. Данааи, аамҭак азы Гәдоуҭа Владислав Арӡынба идкыларҭаҿы маӡаныҟәгаҩыс аус луан, аибашьра иалагаанӡа ишылуаз еиԥш. Октиабр аҽеиҩшамҭазы Ешыраҟа днеиит. Уа дагьаангылеит медиаҳәшьак лаҳасабала. Аибашьра аҵыхәтәантәи амш аҟынӡа ҳаибашьцәа дрывагыланы рымҩа бааԥс дрыцанысит.
Иулиа Багаҭелиа, Шьазина Џьапуа, Марина Барцыц, Ламара Чамагәуа, Зинаида Ақаҩԥҳа, Ҭали Џьапуаԥҳа, 1992-93 шықәса
«Аибашьра еилгеижьҭеи 25 шықәса ҵуеит, аха аҵыхәтәантәи ҩышықәса роуп ианеилыскаа убасҟан сцашьа ԥшӡамзар ҟаларын ҳәа. Сара Гәдоуҭа сшыҟаз афронт ахь сцеит, абзиараз ҳәагьы мҳәакәа. Гәдоуҭа сзыԥсахша ауаҩы уеизгьы-уеизгьы дҟалон. Афронт аҿы акәзар, еснагь ауаа рзымхара ыҟан. Ахыҵәҟьа сзагәыдымларгьы, метрак иадымхаргьы ҳадгьыл гәыдкыланы исыхьчоит ҳәа сазхәыцуан. Аха уажәшьҭа еилыскаауеит усҟан сахьцо ҳәаны сцар шакәыз», – лҳәеит Марина Барцыц линтервиуқәа руак аан.
Абарҭ амзақәа зегьы ирылагӡаны Марина лҭаацәара ирыздыруамызт афронт аҿы дшыҟаз: Гәдоуҭа аус шылуц илуаз џьыршьон. Марина Барцыц афотоархив аидкыларагьы даҿын. Аибашьра ашьҭахь Маиа Амҷԥҳаи лареи афотоцәыргақәҵа мҩаԥыргеит Баҭал Џьапуа игалереиаҟны.
Алмасхан Леиба (дхәуп), зыхьӡ дырым, Марина Барцыц
Ҭали Џьапуа Марина лхаҭара далацәажәо иазгәалҭоит лара ишлылоу даҽаӡәы диеиԥшызымтәуа аҟазшьақәа.
«Аиҩызыраҿы аиаҳәшьа гәакьа илзыҟамҵаша ҟалҵоит. Ауаҩы дизааигәоуп. Лхы аԥхьа лааигәа иҟоу ауаҩы иинтересқәа лыргылоит. Ус дыҟан аибашьраҿгьы. Ихадаран лывара игылаз рыхӡыӡаара, урҭ рзын лхы амшаҭара, амгәамҵра.Урҭқәа уҳәан-сҳәанла акәымкәа хаҭала избон, исныруан шықәсык инацны ашьеи алаӷырӡи ҳахьеицрылагылаз», – лҳәоит Ҭали.
Мирод Гәажәба аԥхынтәи ажәылараан Марина ахә дышҿалҳәоз аниба, Ҭали данҭылхуаз иџьашьаны илзеиҭеиҳәон, лара шаҟа дыццакыз, ҳақьымҵас иҟалҵоз дырны ишыҟалҵоз. Ус илылоу ахьааԥшыз аибашьраҿы мацара акәӡам.
Марина Барцыц (арыӷьарахьала) 1992-93 шықәсқәа
Марина Барцыцԥҳаи аԥсуа еибашьцәеи, 1992-93 шықәсқәа
«Марина раԥхьа данызба инаркны еснагь дахьыҟазаалак лыжәҩа ихшьын афотоаппарат. Иахьа лара илымоу афотоархив аҩыза змоу Аԥсны дыҟамзар ҟалап. Еиҳаракгьы хәы-змам роуп ҳәа исыԥхьаӡоит ҳаибашьраҿы иҟалҵоз ҳаибашьцәа рфотоқәа. Уи ҳҭоурых ауп. Знымзар зны жәлары зегьы ирбартә еиқәыршәаны иҭыжьхап ҳәа сақәгәыӷуеит».
Марина Барцыц, 1992-93 шықәсқәа
Аибашьра иаӡрыжәыз аиҩызара
Маринеи Ҭали реиҩызара ахы акит 1989 шықәсазы, Аԥсуаҭҵааратә институт аҿы.
«Ҳаиднакылон еиҳарак ҳмилаҭ рҭагылазаашьа уадаҩ ахьаагара. Уи аԥсахра иазықәԥоз ҳаргьы ҳҽырԥаҳшьуан. Зегьы ҳаидызкылоз Аԥсуаҭҵаара аинститути «Аидгылареи» (Жәлар рфорум «Аидгылара» аԥҵан 1988 шықәсазы, хықәкы хадасгьы иаман аԥсуа ҳәынҭқарра аиҭашьақәыргыларазы ажәлар рмилаҭтә-хақәиҭратә қәԥара – аред.) ракәын. Уи ауп нас иеибашьуаз ҳаҷкәынцәа ҳрывазыргылазгьы», – ҳәа лгәалашәарақәа ирыцҵауа еиҭалҳәоит Ҭали Џьапуаԥҳа.
Усҟангьы, есымшагьы аҭҵааратә институтқәа рҟны есыҽны аусураҿы итәаӡом аҵарауаа, аҩны аус руеит, шамахамзар ҳәа азгәалҭоит Ҭали.
«Аха сара аҩны аус зуртә аусурҭатә уада ахьсымамыз аҟнытә, есыҽны аинститут ахь сныҟәон усура. Ԥсаҭа шкәакәа Емма Кьылԥҳа – аинститут аҵарауаҩ-маӡаныҟәгаҩи Маринеи есыҽны русураҿы иҟан усгьы. Убасҟан ҳаизааигәахеит дареи сареи. Иаҳгәыҵхаз рацәамзи. Ауаажәларратә ҭагылазаашьа уадаҩын. Уигьы ҳаиднакылон. Аплан дуқәа ҳаман иҟаҵатәыз-иутәыз рзы. Аха аибашьра иԥнаргеит зегьы. Маринеи сареи ҳаибадыруеижьҭеи сынтәа 30 шықәса ҵуеит. Ҳаиҩызара аибашьралагьы иӡрыжәуп сҳәар сылшоит», – ҳәа гәаартыла иазгәалҭеит Ҭали Џьапуаԥҳа.
Аида Хәанелиа, Марина Барцыц, зыхьӡ дырым, Иулиа Багаҭелиа, Кәыдры, 2001 шықәса
Ауаҩра зегьы ирыцкуп
Аҩыза гәакьа ишылҳәо ала, Марина Барцыц лҟазшьақәа зегьы ирхадароуп илылоу ауаҩра.
«Дуаҩуп зегь рыла. Еснагь аӡәы иусқәа дрышьҭоуп – згәы бзиам, изыхәҭоу ахылаԥшра змоуз, изыхәҭаны ирызгәамҭаз… Урҭқәа дышрышьҭоу, лхатә усқәа анылцәынхо рацәоуп. Аха илгәамԥхо анылбо дыџьбароуп. Ус ада иамуазаргьы акәхап. Марина 2000-тәи ашықәсқәа рзы Аԥсны Жәлар Реизара адепутатс далхын (2002-2007 шықәсқәа рзы Жәлар Реизара ахԥатәи ааԥхьара адепутатс дыҟан – аред.).Уи лусушьа, лалхыҩцәа иахьа уажәраанӡагьы дшырзыҟоу, жәлар рхаҭарнак дыҟазарц шахәҭоу азы иҿырԥшыгоуп ҳәа сгәы иаанагоит. Ҳмилаҭ иацтәи рҭоурых бзианы издыруа, уаҵәтәи рԥеиԥш иазхәыцуа уи зхы-зыԥсы азызкуа ҳажәлар рҵеира дреиуоуп – ҳәа лыԥхьаӡаоит Ҭали Џьапуаԥҳа.
Егьыс, лҟазшьақәа рахьтә аҩыза ҷыдала иалылкаауеит ҳашьхақәа рахь илымоу абзиабара. Уи «ачымазара» аҟынӡа иҵаруп ҳәагьы азгәалҭоит.
Аида Хәанелиеи Марина Барцыцԥҳаи Ҭамара Шьаҟрыл лиубилеи иазку ахәылԥаз аҟны, Аҟәа, 2016 шықәса
Ауацәеи аколлегацәеи рыбжьара
Маринеи сареи ҳаицәажәараан «даара сеилахоуп» ҳәа ансалҳәоз, абжьааԥнеиԥш иҟоу шыҟоу иаахтны илҳәон.
Ҭали Шьаликәа-иԥҳа лажәақәа рыла, аҵыхәтәантәи ашықәсқәа рзы, лан лчымазара иахҟьаны, Марина амчыбжь абжа ақыҭахь Блабырхәаҟа дцоит. Данааилакгьы ауниверситет аҟны алекциақәа лымоуп, уахь дахнагоит.
Марина Барцыц Шьалуа Инал-иԥа ииубилеи аҟны лықәгылараан
Марина Барцыц зеиԥш дмаҷу етнологуп. Ҳажәлар рытрадициатә культура бзиаӡаны илдыруеит, аҵара бзиа лымоуп. Илдыруеит лнапы злаку атема азы адунеитә литература. Илылшоит иахьатәи аамҭа иашьашәалоу аусумҭақәа раԥҵара – ҳәа азгәалҭоит Ҭали Џьапуаԥҳа.
«Аинститут анаукатә сессиақәа рыҟны лықәгыларақәа рзыӡырҩра агәахәа ду урҭоит. Марина аԥсышәалагьы урысшәалагьы еиԥшны дыҩуеит. Аԥсуа етнологк иаҳасабала, аԥсуа ҵарауаа рыхьӡала Аԥсны анҭыҵ дахьнеилакгьы илҳәаша лымоуп. Аха иахьа лусқәа зегь реиҳа ихадароуп ҳәа исыԥхьаӡоит Аԥснытәи ауниверситет аҟны алекциақәа дахьрыԥхьо. Иахьатәи ҳҿар ҳмилаҭ рытрадициатә культура ҳаҭырла иазыҟазарц азы, рмилаҭтә хдырра ҳаракызарц азы Марина ллекциақәа анырра ду ҟарҵоит ҳәа сгәы иаанагоит», – лҳәеит аҩыза.
Ҭали Џьапуаԥҳа акыр сгәы лырҭынчит Маринеи сареи ҳаиқәшәара ахьзалымшахаз аҵыхәала: лара ишылҟазшьоу еиԥш, уи амш азгәаҭара мап ацәылкыргьы ҟалоит ҳәа саҳәаны.
«Аха лара лҩызцәа, лколлективқәа уи ахҭыс ус инрыжьрым ҳәа сгәы иаанагоит», – лҳәеит Џьапуаԥҳа.
Иџьашьатәу аԥсуа ԥҳәызбак лҭоурых иазку абри ажәабжь егьа еиҵаҳхыргьы, ҳәарада, изхарҭәаахом лара лхаҭа лхәыцрақәа, лцәажәара ахьалам азы. Аха иҟалап, абри данаԥхьалак анаҩстәи лымширақәа руак аан ҳаиқәшәара дақәшаҳаҭхаргьы, ажәа шҳалҭаз еиԥш. Ҳаԥхьаҟа убри аинтервиу лымхра сҽазысшәарц схы азин асҭоит. Уажәазы, Аконгресс ала сколлегацәа зегьы срыцны гәыкала илыдаҳныҳәалоит АААК Иреиҳаӡоу ахеилак алахәыла Марина Барцыц лымшира.
Марина Барцыц алхрақәа рыламҭалаз Светлана Џьергьениаԥҳа аҳәсақәа данырԥылоз, 2011 шықәса
«Акафедреи астолқәеи рыда»: АААК ихацнаркуеит иаарту Адискуссиатә клуб
Аԥсуа-абаза жәлар зегьы рзы хра злоу азҵаарақәа рылацәажәаразы АААК Адискуссиатә клуб аусура хацнаркуеит абҵарамза алагамҭазы.
Адунеизегьтәи аԥсуа-абаза конгресс Аԥсны Адискуссиатә клуб аанартуеит, аԥсуа-абаза жәлар реиқәырхареи рыҿиареи ирыдҳәалоу атемақәа инарҭбааны иахьрылацәажәаша ҭыԥны. Аклуб аатуеит абҵарамза 7 рзы, уи аилатәарақәа ирылахәхар рылшоит атәыла ауааԥсыра изҭаху зегьы, қәрас ма социалтә гәыԥс изҵазкуазаалак. Аклуб анапхгаҩыс дықәгылоит ААУ Аполитологиеи асоциологиеи ркафедра арҵаҩы Ирина Турааԥҳа.
Лара лажәақәа рыла, аклуб аусура принцип хадас иамазаауеит «аиҟарара», уи иаанаго – аклуб алахәцәа зегьы рыбжьара гәаартылатәи, ишиашоу иҟоу аицәажәареи аусеицуреи роуп. Арҵаҩы ари аҩыза азнеишьа «ҳәаа змам» ҳәа азылҳәоит.
«Ҳара ҳаиԥыларақәа убас ала ишьақәҳаргыларц ҳгәы иҭоуп, аҿар ргәы иҵхо азҵаарақәа зегьы аиҳабыратә абиԥара ирырҭартә еиԥш аҭагылазаашьа ҟаларц, абжьаратәи атәылауаа аекспертцәа, ма амаҵура ҳаракқәа аанызкыло ауаа ишиашоу ала рыҽрымадара рылшарц азы. Аҳәаақәа рыҟамзаара атәы анысҳәо, зыӡбахә сымоу ахь иаҵанакуеит аклуб аусушьа аиҿкаарагьы: аиԥыларақәа зегь раан – аиқәшәарақәа ракәыз, алекциа акәыз, апрактикатә усура, мамзаргьы атренинг ракәзаргьы – ицәажәо ауаҩи аудиториеи еидызго, еиҟәызҭхо ҳәа акгьы ҟалаӡом, акафедра, ма астол реиԥш иҟоу», – лҳәеит Ирина Турааԥҳа.
Лара иазгәалҭеит, аклуб аусура аиҿкаараҿы ихадароу дҵас ирымаз – аилатәарақәа раҭаара зегь рыла иманшәаланы аҟаҵара акәын ҳәа. Убас, аклуб алахәцәа рзы иазгәаҭаны иҟам «иарбанзаалак алахәҩы ихәҭалагалақәа уҳәа реиԥш иҟоу егьырҭ афинанстә ныхтәқәа».
«Аидеиақәеи ахшыҩҵакқәеи реибыҳәара иацхраауа иманшәалоу аҭаацәашәаратә атмосфера аԥҵаразы, аиԥыларақәа зегьы чаижәрала ихыркәшалахоит», - ҳәа азгәалҭеит аклуб анапхгаҩы.
Ирина Турааԥҳа иалылкааит аклуб аусураҿы ихадароу ф-хырхарҭак: аԥсуа бызшәа аиқәырхареи арҿиареи, ахатәы бызшәала иаԥҵоу алитература аларҵәара ацхраара, аԥсуа-абаза милаҭ рҭоурыхтә-культуратә ҭынха аиқәырхара, амилаҭтә ҭҵаарадырра аҿиареи аларҵәареи ацхраара, итрадициатәу аморалтә-етикатә кодекс Аԥсуара аиқәырхараҿы ацхыраара аҟаҵара, иааҳакәыршоу аԥсабареи аекологиеи рыхьчара.
Абарҭ атемақәа доусы рзы еиуеиԥшым аиԥыларатә форматқәа азгәаҭоуп. Урҭ лекциазар ҟалоит, ма итренингзар, мамзаргьы аекспертцәа злахәу аинтерактив, ма астол гежь. Темацыԥхьаӡа иазкны аусура мҩаԥыслоит хымз рыбжьара, аҵыхәтәан уи аусура иалҵшәахоит АААК агрант аиуразы ирхиоу апроект аларҵартә еиԥш алшара аҟалара. Арҵаҩы иацылҵеит, иалаҵоу азыҳәақәа зегьы ирыхәаԥшны иреиӷьу апроектқәа ралхразы Акомиссиа шаԥҵахо.
«Аклуб анааҳартлак ашьҭахьҵәҟьа, ҳара ҳарԥылоит Аԥсны иҟоу АААК арегионалтә хеилак анапхгареи, Аинформациатә портал анапхгареи, изҭаху зегьы Аконгресс ҳтәылаҿы аусура иазкны ироуа азҵаарақәа рҭиирц, ԥхьаҟатәи агәҭакқәас иамоу еилыркаарц, ирҭахны иҟалозаргьы – урҭ апроцессқәа активла ирылахәхарц», - ҳәа адырра ҟалҵеит Ирина Турааԥҳа.
Лара иазгәалҭеит, аклуб иазԥхьагәаҭаны ишамоу иара убас иавтономтәу апроектқәагьы (ихадоу атемақәа фба рынахыс – аред.), урҭ аус рулоит дара «рхатә режим ала», раԥхьатәи убас иҟоу апроект иахьӡуп – «Анацәеи абацәеи рыклуб», уи аартра азгәаҭоуп абҵарамза анҵәамҭазы.
Адискуссиатә клуб шәалахәхарц азы анкета хашәырҭәааруп, шәзызҿлымҳау ахырхарҭа алкааны, анаҩс иара шәышьҭыроуп аклуб анапхгаҩы лелектронтә пошьҭахь (discussclub@abaza.org). Хырхарҭацыԥхьаӡа иалахәхарц зылшо рхыԥхьаӡара ԥкуп: уи зыдҳәалоугьы аклуб аилатәарақәа ахьымҩаԥысуа аҭыԥ (Лакоба имҩала игылоу Аԥсны Аҭҵаарадыррақәа ракадемиа ахыбра актәи аихагылаҿы иҟоу «Алашара» аофис) 25-30-ҩык рыда ахьазымкуа ауп. Аха, иалкаау темак алацәажәара зҭаххо рхыԥхьаӡара еиҳахаргьы, аиҿкааҩцәа уи ацикл даҽазнык амҩаԥгара рҽазыршәоит. Реиҳа акрызҵазкуа аиԥыларақәа рвидеонҵамҭақәа АААК YouTube аканал аҿы иҭагалахоит. Иазгәаҭоуп иара убас аклуб аилатәарақәак асоциалтә ҳақәа рҿы ишиашоу ицо аефир ала рышьҭра.
Иуа Коӷониа Ахаҭарақәа
Ахаҭарақәа
Иуа Коӷониа – шарԥыиаҵәеиԥш иҩаҵхахаз, хәылԥыиаҵәеиԥш инҭашәаз ҳәа ззырҳәо аԥсуа поет, ақәрахьымӡа, дышқәыԥшыз иԥсҭазаара далҵит, аха аԥсуа поетцәа рыеҵәаџьааҿы иара ихьӡ зегь реиҳа илашо ируакуп. Жәлар рпоет диижьҭеи 115 шықәса аҵра инадҳәаланы ишәыдаагалоит АААК аинфопортал иазнархиаз аочерк.
Аԥсуа поет Иуа Абас-иԥа Коӷониа диит 1904 шықәса, хәажәкыра 13 рзы усҟантәи Кәыдрытәи ауезд ахь иаҵанакуаз Кәтол ақыҭан, анхаҩы иҭаацәараҿы. Иара иаб Абас Коӷониа Аԥсны зегьы зыхьӡ ахыҵәахьаз ҽыбӷаҟазаҩын. Дырмит Гәлиа еицырдыруа ироман «Камаҷыҷ» аҟынгьы уи ихьӡ аагоуп – ароман аперсонажцәа руаӡәк игәыла аԥа дахьиоуз идныҳәало абас ала диқәныҳәеит: «Инаԥҳа Кьагәа иеиԥш дфырхаҵа ӷәӷәахо, Абас Коӷониа иеиԥш дҽыбӷаҟазаҩ духо!» ҳәа.
Абас Коӷониа
Гьаргь ацқьа ихьӡ зху Кәтолтәи ауахәама апап Андреи Саџьаиеи, апоет иаб иашьа гәакьа Дадын Коӷониеи
© Ашәҟәы «Иуа Коӷониа. Иҩымҭақәа» 2015 шықәса аҟынтәи
Ажәлар рҟынтә иаауа
Иуа Коӷониа дшыхәыҷызнатә жәлар рҿаԥыцтә ҳәамҭақәа дрызҿлымҳан, аиҳабацәа ажәабжьқәа анеиҭарҳәоз, ак иаҩшәар ҳәа дшәаны гәцаракрала дырзыӡырҩуан, бзиа ибон афольклор – ажәеинраалақәа, ахьӡыртәрақәа, ажәаԥҟақәа, шәышықәсала ҿаԥыцла еимдо, абиԥарала ажәлар имырӡкәа иааргоз. Апоет иахьизҳауаз аҩнаҭа лассы-лассы даҭаауан еицырдыруаз ажәабжьҳәаҩ, алафҳәаҩ Чаҵә Чагә. Аԥсуа жәлар ибеиоу рфольклор ауп Иуа Коӷониа ипоезиа зегьы шьаҭас иазыҟалазгьы.
«Ауаа ҟәышқәа, абыргцәа ражәабжьқәеи рҳәамҭақәеи Иуа хәыҷы иссирӡоу дунеик ахь дыргон, ҳтәыла афырхаҵаратә ҭоурых зныԥшуа алегендақәеи алакәқәеи ртәылахь», – ҳәа иҩуеит Иуа Коӷониа иизикыз ишәҟәаҿы Аԥсны жәлар рпоет Мушьни Лашәриа.
Аԥошьҭатә марка Иуа Коӷониа, 1996 шықәса
Аҟәатәи аԥсҭазаара
Кәтол абжьаратә школ далганы 16 шықәса зхыҵуаз Иуа Аҟәаҟа даауеит, дагьҭалоит Арҵаҩратә семинариа. Аԥсуа бызшәа арҵаҩыс диман аԥсуа литература абду Дырмит Гәлиа ихаҭа. Ирҳәоит Иуа ажәеинраалақәа рыҩра даналагаз иара абраҟа асеминариаҿы аҵара аниҵоз ауп ҳәа.
Иуа Коӷониа активла далахәын асеминариаҿы иаԥҵаз алитературатә кружок «Ашаеҵәа» аусура, далахәын акружок иҭнажьуаз анапылаҩыратә журнал аиқәыршәара, анаҩс уи дагьахагылоит. Анапылаҩыратә журнал аҿы усҟан зкалам ԥызшәоз аԥсуа шәҟәыҩҩцәеи апоетцәеи рҩымҭақәа инарываргыланы ианыло иалагеит Иуа Коӷониа иажәеинраалақәагьы. Убра ианылоз ашәҟәыҩҩцәа иреиуан иаҳҳәап, Дырмит Гәлиа ихаҭа, иара убас Ӡаӡ Дарсалиа, Иван Папасқьыр уҳәа егьырҭгьы. Аамҭак ашьҭахь Иуа иҭижьуа далагеит даҽа напылаҩыратә журналк – «Аҿар рыбжьы» ҳәа хьӡыс измаз.
Иуа Коӷониа раԥхьаӡатәи аԥсуа журналистцәа дыруаӡәкуп. Раԥхьатәи иара истатиа «Иабанӡахәарҭоу аҵара» анылеит агазеҭ «Аԥсны» аабатәи аҭыжьымҭа, 1920 шықәсазы. Иара убраҟа иҭыҵит раԥхьатәи иажәеинраалагьы «Аӷьыч мыжда рыцҳа» захьӡыз.
Москва астудентра шықәсқәа
1925 шықәсазы Иуа Коӷониа дҭалоит Москва ажурналистикатә институт. Ақалақь ду аҟны ԥара дук змамыз аԥсуа арԥыс акыр ибзазара маџьанан.
Иуацәа рахь ииҩуаз асалам шәҟәқәа руак аҿы иҩуан: «Иахьа ԥшьымшуп ԥарада стәоуижьҭеи. Аха уи рыцҳарам. Сгәы еиҭаԥараны иҟам абасқәа раангьы. Хьаас сҟашәымҵан. Чахык злаасхәаша ак сыӡбап, шәара шәмыргәамҵкәа. Уаҵәы сҩызцәа астудентцәа срыцны усура сцоит».
«Цәеижьла рацәакгьы иӷәӷәамыз арԥыс изхымгеит ҩадатәи аӡынра аҟазшьа џьбара, – иҩуеит Лашәриа. – Аҳауа цқьа, аҳауа зҩыда иашьцылахьаз Коӷониа дычмазаҩхоит аинститут алгара маҷӡак шигыз, 1928 шықәсазы. Арыԥҳа чымазара идырбалоит».
Иуа Коӷониеи (агәҭаны) иҩызцәеи
© Коӷониаа рҭаацәаратә архив аҟынтә
Амилаҭ рпоет аҵыхәтәантәи имҩахь инаскьагара
Иуа аинститут алгаха уаҳа иагьимаӡеит: аҳақьымцәа ичымазара рзымхәышәтәӡеит. Даара акыр ачымазара илаҽхьаны, аарла иԥсы ҭаны дааргеит апоет иԥсадгьыл ахь, дук мырҵыкәа иԥсҭазаара дагьалҵуеит, 1928 шықәса, ԥхынгәымза 14 рзы. 24 шықәса заҵәык ракәын ихыҵуаз. Апоет-гәлымҵәах аҵыхәтәантәи имҩахь днаскьаргарц жәларык ауаа еизеит ҳәа иҩуеит Лашәриа.
Баграт Шьынқәба иакәзар уи амш иазкны иаҳзынижьит абас еиԥш агәалашәарақәа: «Акырынтә избахьан аԥсуаа ҳҿы иԥсыз иҽы кәадырны иахьгылоу, ма имаҭәа, иабџьар иахагыланы иҵәыуо, аха убасҟан мацароуп ианызбаз ауаҩы ишәҟәы ргәыдкыланы дырҵәыуо».
Апоет иԥсы анҭаз аҭыҵра иахьӡаз «Апоемақәа. Ажәытә жәабжьқәа» ҳәа хьӡыс измаз убри ишәҟәы заҵә акәын. Иара ҭыҵит 1925 шықәсазы Аҟәа. Хынҩажәеижәабатәи ашықәсқәа раан уи ашәҟәы Аҟәа еиҭаҭыжьын, нас урыс бызшәалагьы иҭыҵит Москва. Иара раԥхьаӡа акәны ианҭыц нахыс автор қәыԥш Иуа Коӷониа амилаҭ дырпоетны дҟанаҵеит, ауаа ргәы илаҵәеит, иажәеинраалақәеи ипоемақәеи ҿырҳәала ирҵон, еиҭарҳәон. Инышәаҭара аҽны милаҭтә фырхаҵак иеиԥш дымҩаԥыргеит ажәлар.
Иуа Коӷониа «Хмыҷ шәарыцаҩ ныҟәаҩы»
© «Аԥсуа поезиа антологиа» аҟынтәи
Апоема «Абаҭаа Беслан» ацыԥҵәаха
Аԥсуа поема аԥҵаҩы
«Апоет илирика даара исубиективтәуп, автор илирикатә фырхаҵа игәыҵхақәа, икәша-мыкәша имҩаԥысуа аԥсҭазаара дшазыҟоу уҳәа аҭыԥ ду ааныркылоит», – ҳәа иҩуеит аҵарауаҩ Виачеслав Бигәаа.
Алитератураҭҵааҩцәа еицҿакны иазгәарҭоит Иуа Коӷониа иоуп ҳәа аԥсуа лиератураҿы апоема ажанр хацзыркыз. Уи ипоемақәа жәлар рҳәамҭақәа шьаҭас ирымоуп, изызку атемақәа аамҭақәа зегьы рзы иактуалтәуп, ауаҩытәыҩсатә цәаҩа хадақәа рныԥшуеит: абзиабара, аиҩызара, аламыс, ачарҳәара. Аԥсуа школхәыҷқәа зегьы мҩашьарада ирдыруеит Коӷониа ипоема «Наҩеи Мзауҷи» аҟынтә ԥсра зқәым ацәаҳәақәа. Абар уи апоема ацыԥҵәаха:
«Ҳаит, сышԥоушьи, сышԥоушьи,
Мзауҷ, сҭынха ду!
Сызхурҟьазеи, изуԥсахзеи
Иахьа уара угәы?
Сызбада! Сзаҳада!
Сурҭынчит цәгьаӡа.
Усшәаџьҳәаҩха, аԥшатлакә,
Иахьа, ма уара!»
Иуа Коӷониа икалам иҵыҵит иара убас апоема хазынақәа «Абаҭаа Беслан», «Хмыҷ шәарыцаҩ ныҟәаҩы» уҳәа убас егьырҭгьы. Аԥсны жәлар рпоет Баграт Шьынқәба излаиԥхьаӡоз ала, ажәлар зеьы ирылаҵәаз, реиҳа иазхарҵаз поетын Иуа Коӷониа.
«Ҳаԥсуа литература ауасхыр азышьҭазҵаз Дырмит Гәлиа инаҩс, Иуа Коӷониа иаҟара ажәлар ргәаҿы инеиз даҽа поетк дыҟаӡам. Апоемақәа знылаз раԥхьатәи ишәҟәы анааҭыҵ нахыс ажәлар рыбзиабара даԥсахеит… Коӷониа ипоемақәа абас ауаа ргәы-рыԥсы ирзалымхуа иахьыргәаԥхаз ҳәара аҭахума урҭ раԥҵаҩы иҟазареи ибаҩхатәреи ирыбзоуроуп, урҭ апоемақәа иахьа уажәраанӡагьы амилаҭтә епикатә рҿиараҿы зеиӷьыҟам ҿырԥшны иаанхоит», – ҳәа иҩуан Шьынқәба.
Иуа Коӷониа ирҿиаратә ҭынха рацәам, иааидкыланы иуҳәозар – аа-поемаки, 34 жәеинраалеи роуп иаҳзынижьыз. Иҟоуп агәаанагара, ииҩхьаз ажәеинраалақәа реиҳарак бжьаӡит ҳәа. Ус уҳәаратәы иҟоуп, избанзар апоет раԥхьатәи ишәҟәаҿы иарбан аҩбатәи ашәҟәы аҭыҵра изырхиара ишаҿу. Убасгьы, хабарда ибжьаӡит апоет Москва дыҟанаҵ иаԥиҵаз аҩымҭақәа зегьы.
Аԥсны Аџьынџьтәылатә еибашьраан иԥҽыз апоет Иуа Коӷониа ибаҟа, 2014 шықәса
© Елеонора Коӷониа
Аҟәа, асасааирҭа «Тбилиси» аҿаԥхьа Иуа Коӷониа ибаҟа, 1966 шықәса
© Ашәҟәы «Сухуми. Практический справочник туриста» аҟынтәи, ашәҟәҭыжьырҭа «Алашара» 1966 шықәса
Иуа Коӷониа аԥсра атема акырынтә дазааҭгылахьан, еиҳаракгьы иқәрахьымӡаны иԥсуаз рлахьынҵа даргәаҭеиуан. Аха рыцҳарас иҟалаз, убри аҩыза ауахҭа иара ихаҭагьы изыԥшгәышьан…
Снеиҩеиуеит абарҵаҿы,
Сышьҭамлеит акыргьы.
Аҵыхәтәаны сиарҭахь
Иагьысҳәеит абри:
Ҳаиԥырҵышт уаргьы саргьы
Мышкызны зынӡа.
Иуа Коӷониеи иаб Абас Коӷониеи рнышәынҭрақәа, Кәтол
Иуа Коӷониа инышәынҭра, Кәтол
Иуа Коӷониа Ахаҭарақәа Аиубилеи
Ашықәс ҿыц
Ашықәс ҿыц иазку Арт-маркет аатит Аҟәа
Ахҭысқәа
Аҟәа, ԥхынҷкәын 22 рзы иаатыз есышықәстәи аӡынтәи Арт-маркет аҟны 75-ҩык алахәылацәа русумҭақәа цәырыргеит.
Уажәшьҭа итрадициахаз аиармарка-цәыргақәҵа аҭааҩцәа – Арт-маркет алахәылацәа рнаплыхқәа раахәареи, гәдоуҭатәи ауаҭка цаҳәцаҳәа агьам абареи, глинтвеин ажәреи, хкыла еиуеиԥшым аимбиртә чарӡкәа ргьамбареи рылшоит.
© Эльза Чанба
Ирисова-Багаԥшь иазгәалҭеит, Аҟәатәи Арт-маркет иахьазы «инеиԥынкыланы ҳенд-меид ҳәа изышьҭоу анаплыхқәа ахьцәыргақәҵоу иармарка заҵәуп ҳәа. Иара убасгьы, аҟазацәа-алахәылацәа аӡәырҩы анаҩс хаҭалатәи анаплакҩыцәа раҳасабала русура иацырҵоит.
«Абар хәышықәса ҵуеит Арт-маркет схы аласырхәуеижьҭеи. Иҟасҵоит аҳәса рзы арԥшӡагақәа, урҭ реиҳарак ҟаҵоуп амилаҭтә стиль инақәыршәаны. Ари ацәыргақәҵа снапкымҭақәа ауаа рацәа идсырбаразы алшара снаҭоит», - лҳәеит анапҟаза.
Есышықәса аиармарка еиднакылоит ауааԥсыра рацәаҩны: урҭ араҟа иаархәар рылшоит Ашықәс ҿыц азы аҳамҭакәа, аныҳәатә гәалаҟара ацәаныррақәа ацны. Ацәыргақәҵа есышықәса иаҭаауа Анжела Бебиаԥҳа еиҭалҳәеит лара арахь дадзыԥхьало атәы.
«Араҟа еснагь аҳра ауеит арҿиара, уаҩы игәы шьҭызхуа аныҳәатә гәалаҟара. Ҳәарада, арҿиара знапы алаку, ауаа рҿаԥхьа ицәыригаша змоу аҟаза изы ари даара акрызҵазкуа ҭыԥуп. Насгьы араҟа иузааигәоу ауаа рзы аҳамҭақәа бзиақәа ааухәар улшоит».
Ҭырқәтәыла иаадыртит аԥсуа культуратә центр ҿыц
Ҭырқәтәыла
Ҭырқәтәыла иҟоу аԥсуа культуратә центрқәа рфедерациа иаанартит ахеилак ҿыц Туфанбеили ақыҭаҟны.
Ҭырқәтәылатәи ақыҭа Туфанбеили иаатит аԥсуа культуратә хеилак ҿыц – мамзаргьы адернеқь, ара ишашьҭоу ала. Абри атәы АААК аинформациатә портал иазеиҭеиҳәеит Ҭырқәтәыла иҟоу Аԥсуа культуратә центрқәа рфедерациа аиҳабы Аҭанур Аҟәысба.
Иара иациҵеит ахеилак аартра шалыршахаз Ҭырқәтәылатәи арегион Адана иқәынхо аԥсуа-абаза диаспора раԥшьгарала, насгьы Афедерациа ацхырааралеи.
Туфанбеили иҟоу Аԥсуа культуратә центр
© www.abhazfederasyonu.org
Аҟәысба иажәақәа рыла, хара имгакәа акультуратә хеилак алахәцәа рзеиԥш еизараҟны ирыӡбараны иҟоуп ари ахеилак Аԥсуа культуратә центрқәа рфедерациа алалара азҵаара, ус анакәха Туфанбеили иҟоу аԥсуа культуратә хеилак жәиԥшьтәихоит Аԥсуафед иалоу ахеилакқәа рхыԥхьаӡараҿ.
«Ари акультуратә хеилак аԥҵоуп иеизааигәаны ишьҭоу ақыҭақәа хԥа Игдебель Болаҭпынар, Ақпынар ирыланхо аԥсуа-абаза диаспора реидкыларазы. Арҭ ақыҭақәа рҟны инхоит 3500-ҩык рҟынӡа ҳдиаспора рхаҭарнакцәа», – ҳәа азгәеиҭеит Аҟәысба.
Иара иажәақәа рыла, адернеқь аусура азкызаауеит амилаҭтә-культуратә хаҿра аиқәырхара, аҭоурыхтә ԥсадгьыл азааигәатәра, аԥсуа-абаза культуратә мҽхакы арҭбаара. Ахеилак аусура адҳәалазаауеит иара убас аԥсуа бызшәа аларҵәара, Аԥсны Аҳәынҭқарра абзиаӡбахә Ҭырқәтәыла аларҵәара, аԥсуа ҵасқәеи ақьабзқәеи реиқәырхара, иеиҵагыло абиԥара рҭоурыхтә ԥсадгьыл аԥсҭазаара иадҳәаланы рааӡара.
Аԥсуафед аиҳабы адырра ҟаиҵеит Туфанбеили аԥсуа культуратә хеилак аиҳабыс дшалху Давуҭ Ҳапат.
Аԥсуа культуратә центрқәа рфедерациа уажәазы еиднакылоит 13 центр Ҭырқәтәыла ахьынӡанаӡа-ааӡо иаарту, инықәырԥшны Ҭырқәтәыла иахьа инхоит миллионки бжаки рҟынӡа аԥсуа-абаза милаҭ рхаҭарнакцәа.
Аконгресс Аԥҟаԥҵәа инақәыршәаны, Ҭырқәтәыла иҟоу Аԥсуа культуратә центрқәа рфедерациа аиҿкаара ихымԥадатәиу апартниорс иқәгылоит.
Адиаспора Ҭырқәтәыла Аԥсуафед
Ҭырқәтәыла Агәыҳалалра
Ҭырқәтәылатәи ауаажәларратә еиҿкаарақәа АААК иаҿыԥшны Аԥсны зылшарақәа маҷу аҭаацәарақәа ирыцхрааит
© LadyPlace
Адиаспора
Ҭырқәтәылатәи Ареспублика агәыҳалалратә, ауаажәларратә еиҿкаарақәа АААК имҩаԥнагаз акциа «Агәы аԥхарра» иаҿыԥшны Аԥсны заагарҭа маҷу аҭаацәарақәа ирыцхрааит аусмҩаԥгатә «Ргәаҿынӡа ҳнаӡап» анагӡарала.
Ҭырқәтәылатәи агәыҳалалратә, ауаажәларратә еиҿкаарақәа «Аԥсуареи» «Абазамреи» Ҟаисери ақалақь аҟны еиҿкаау Кавказтәи акультуратә центр рыдгыланы, агәыҳалалратә фонд «Кьараз» нарываргыланы имҩаԥыргеит акциа «Ргәаҿынӡа ҳнаӡап» ҳәа хьӡыс изауз, заагарҭа маҷу Аԥснытәи аҭаацәарақәа рыцхыраара иазынархоу.
Абри атәы АААК аинформациатә портал иазааицҳаит агәыԥ «Аԥсуара» аҳәаақәҵаҩ Сельчықә Сымсым.
Иара иазгәеиҭеит акциа иалҵшәаны ишеидкылаз хәыҷи-дуи рзы амаҭәа ԥхақәеи, аканцелиартә тауарқәеи, ахәмаргақәеи – иааидкыланы «еидара машьынак азна» ҟалеит.
«Ацхыраара зҭаху аҭаацәарақәеи ахәыҷқәеи рхыԥхьаӡара шырацәоу анеилаҳкаа, рфотосахьақәа анаҳба, даара ҳгәы ҳахьит. Абарҭ афотосахьақәа збаз аӡәырҩы шарҵәыуоз гәасҭеит. Ҳаргьы ари апроблема ҳзавымсит. Иаарласны ҳҽеидаҳкылан абри акциа хацҳаркырц ҳаӡбеит», – иҳәеит Сымсым.
Мызкы иназынаԥшуа ауаажәларратә, агәыҳалалратә еиҿкаарақәеи, Ҭырқәтәылатәи аԥсуа қыҭақәа рҿы инхо, мамзаргьы хазы иҟоу аԥсуа-абаза диаспора рхаҭарнакцәеи амаҭәақәа еидыркылон рҭоурыхтә ԥсадгьыл аҿы инхо рашьцәа рзаашьҭразы.
«Кавказ жәларқәа ирхылҵшьҭрамгьы аӡәырҩы ари акциа иадгылеит. Еидаҳкылаз ацхыраара зегьы Аԥсны иҟоу агәыҳалалратә фонд «Кьараз» ахь иҳашьҭхьеит», – иҳәеит акциа аҳәаақәҵаҩ.
Ҭырқәтәылатәи Ареспубликаҿы иҟоу аԥсуа-абаза диаспора рзы акампаниа «Ргәаҿынӡа ҳнаӡап» – раԥхьатәи цхыраарам. Ҳазҭоу амзазы Адунеизегьтәи аԥсуа-абаза конгресси, аиҿкаара «Алашареи», Ҭырқәтәыла иҟоу аԥсуа культуратә хеидкылақәа рфедерациеи ихацдыркит акциа «Агәы аԥхарра». Уаанӡа, 2018 шықәса цәыббрамзазы Ҭырқәтәыла инхо ҳашьцәа еидкыланы Аԥсныҟа иаарышьҭхьан 1200 комплект амаҭәа ԥхақәа.
Ҭырқәтәылатәи аԥсуа диаспора Аԥсны заагарҭа маҷу ауааԥсыра рзы 1200 комплект амаҭәа ԥхақәа аарышьҭит
Аԥсны агәыҳаларатә еиҿкаарақәа Ҭырқәтәылантә иааз агуманитартә цхыраара ршоит
Гагратәи ареабилитациатә центр ҭырқәтәылатәи адиаспора иаарышьҭыз агуманитартә цхыраара аиуит
Адунеи иазаарту анапы
Аԥсуааи ашәуааи рҳәынҭқарратә символқәа
Аԥсуа-абаза жәлар рҳәынҭкарратә символика аҭоурых ажәытәӡа иаларсуп. Аԥсуа аҳра абираҟ асахьа ԥшаан абжьарашәышықәсахь иаҵанакуа агенуезцәа рыхсаалақәа рҟны. Ҳаамҭазтәи Аԥсны абираҟи агерби шьақәырӷәӷәан 1992 шықәса, ԥхынгәымза 23 рзы. Аԥсны аҳәынҭқарратә символика авторс дамоуп аԥсуа сахьаҭыхҩы Валери Гамгьиа. Аԥсны абираҟи агерби, ашәуаа рмилаҭтә бираҟи ҳажәларқәа знысыз аҭоурых рныԥшуеит.
Аԥсны Аҳәынҭқарра абираҟ
© presidentofabkhazia.org
Иҟаԥшьу афон иану иаарту амаҿа асахьа – Аԥсуа аҳра аныҟазтәи аамҭақәа раахыс (VIII -X ашә.) ҳҳәынҭқарра иасимволын, ус анакәха ари асахьа зқьи ҩышә шықәса ахыҵуеит. Абри асахьа арбоуп XIII-XIV ашәышықәсақәа рахь иаҵанакуа генуезтәи амшынтә хсаалақәа рҟны. Анапы шкәакәа зну абираҟ ҟаԥшь ҳера раԥхьатәи ашәышықәсақәа раан ақалақь Себастополис иахашәыршәыруан, уи ақалақь аҭыԥан иахьа игылоуп ҳаамҭазтәи Аԥсны аҳҭнықалақь Аҟәа.
Ватикантәи абиблиотекаҿы иҵәаху Петрус Весконе (Petrus Veescone) ихсаалаҿы (1321 шықәсахьы иаҵанакуа) Себастополис аарԥшуп аџьар ҟаԥшь зну абираҟ шкәакәала, аџьар асахьа иацуп иара убас агьежь ҟаԥшьқәагьы
Анапы иахыкәыршаны иҟоу быжь-еҵәак иаадырԥшуеит ҭоурыхла Аԥсны иахәҭакыз адгьылқәа: Саӡын (Џьигетиа), Бзыԥ, Гәыма, Абжьыуа, Самырзаҟан, Дал-Ҵабал, Псҳәы-Аибӷа. Аӡиасқәа Хәасҭеи Егрыи рыбжьара иҟаз арҭ адгьылқәа рҟны аԥсуа милаҭ ықәынхон. Уи адагьы, ахыԥхьаӡара «быжьба» аԥсуаа рзы, адунеи егьырҭ ажәларқәа жәпакы рзеиԥш, иԥшьоу аҵакы амоуп.
Абри амотив ауп иаарԥшу ашәуаа рмилаҭтә хсаала аҟынгьы, уаҟагьы иануп аеҵәақәа быжьба зхакәыршоу анапы шкәакәа. Ҟарачы-Черқьестәыла иатәу Абаза раион абираҟ атәы ҳҳәозар, уи шьақәырӷәӷәан 2010 шықәсазы, ашәуаа рмилаҭтә бираҟ излеиԥшым аеҵәақәа рхыԥхьаӡаралоуп: араҟа урҭ хәба ануп – араион иалоу ашәуа қыҭақәа рхыԥхьаӡарала: Ԥсыж, Ҟәыбина, Инџьықь-Ҷкәын, Ельбырӷан, Кара-Паго.
Ҟарачы-Черқьестәыла иатәу Абаза раион абираҟ
© geraldika.ru
Аԥсны абираҟ иану ашкәакәеи ашьацԥшшәи цәаҳәақәа аагоуп ҭоурыхла Аԥсны зыхәҭакыз Ашьхарыуа Республика абираҟ аҟынтәи. Ашьхарыуа республика шьақәыргылан 1918 шықәса, лаҵарамза 11 рзы, уи иалалеит Кавказ атәылақәа быжьба: Даӷьсҭан, Чечентәылеи Ингәыштәылеи, Уаԥстәыла, Аԥсны, Ҟабарда, Адыгатәыла, Ҟарачы-Балкариа. Ашкәакәеи ашьацԥшшәи цәаҳәақәа реивҵаԥсара кавказтәи ажәларқәа адинхаҵара аганахьала аибачҳара ирымоу аанарԥшуеит: амсылманреи (ашьацԥшшәы) ақьырсианреи (ашкәакәа) наџьнатә аахыс Кавказ ишааибуаз, еимакык шырхылымҿиаацыз аршаҳаҭуеит. Аԥсны – ажәытәӡа аахыс ақьырсианра ахьаԥыз тәылак аҳасабала Ашьхарыуа республика абираҟ аҿы цәаҳәа шкәакәала иаарԥшын. Ашьхарыуа республика шықәсык ауп анҵыра иаиуз.
Ашьхарыуа республика абираҟ
© chechenews.com
Абираҟ аҭоурых аҟынтә
1925-шықәсазтәи Асоциалисттә Советтә Республика Аԥсны раԥхьатәи Аконституциа инақәыршәаны, ареспублика абирҟ ҟаԥшьын, арымарахьтәи аҩадатәи акәакь аҟны ихьыԥшшәылоу амаганеи асагеи рсахьа анын. Урҭ иҩархыкны хә-кәакьҭак змаз, хьыла иҿыкәыршаз аеҵәа ҟаԥшь анын, аладахьала – ԥшь-нбанк «ССРА» (Асоциалисттә Советтә Республика Аԥсны - аред.)
Асоциалисттә Советтә Республика Аԥсны абираҟ 1925 шықәса
© wikipedia
1935 шықәса, ажьырныҳәа 7 рзы VII-тәи Аԥснызегьтәи Асоветқәа реизара иаднакылеит усҟан иавтономтәыз Аԥсны Аконституциа ҿыц. Уи инақәыршәаны, аԥсуа бираҟ аҿы ианыз аббревиатурагьы ԥсаххеит «ССРА» ахаҭыԥан иҟалеит «АССРА».
Автономтә Социалисттә Советтә Республика Аԥсны абираҟ, 1935 шықәса
© archive.li
Хара имгакәа, 1937 шықәсазы дара абарҭ анбанқәагьы абираҟ ианыхын, урҭ рхаҭыԥан «Қырҭтәылатәи ССР» ҳәа аҩыра анырҵеит, қырҭшәалеи, урысшәылаеи, аԥсышәалеи.
Автономтә Социалисттә Советтә Республика Аԥсны абираҟ, 1937 шықәса
© adgil.narod.ru
1951 шықәсазы Қырҭтәылатәи ССР абираҟ ҿыц аднакылеит. Иара уи абираҟ акәхеит Аԥснытәи АССР бираҟс иаиузгьы. Анаҩстәи ҩажәижәаба шықәса рыбжьара автономтә республика абираҟ, хазы ишыҟоу аазырԥшуа уаҳа даҽа ҩырак анымлаӡеит. 1978 шықәсазоуп абираҟ аҿы «АԥСНЫ АССР» ҳәа аҩыра ананҵаха.
Автономтә Социалисттә Советтә Республика Аԥсны абираҟ, 1978 шықәса
1992 шықәса, ԥхынгәымза 23 рзы Аԥсны Иреиҳаӡоу Асовет Автономтә советтә социалисттә республика Аԥсны 1978-шықәсазтәи Аконституциа аԥыхны, 1925 шықәсазтәи Аԥснытәи ССР Аконституциахь ишиасуа рыланаҳәеит. Уи адокумент инақәыршәаны, Аԥсны – қырҭуа автономимызт, ихьыԥшыму ҳәынҭқарран, Қырҭтәылеи иареи аиқәшаҳаҭратә еизыҟазаашьақәа рыбжьаны. Атәыла аофициалтә хьыӡгьы ԥсахын «Аԥсны Аҳәынҭқарра» ҳәа.
Иара убри аҽны ишьақәырӷәӷәан Аԥсны аҳәынҭқарратә бираҟи агерби, урҭ авторс дрымоуп ахәыҷтәы журнал «Амцабз» асахьаркыратә редактор хадас иҟаз аԥсуа сахьаҭыхҩы Валери Гамгьиа.
Ҳаамҭазтәи Аԥсны Аҳәынҭқарра абираҟ
Аеҵәақәа кыдԥаауа
Аԥсны Аҳәынҭқарра агерб
Аԥсуа герб аҟны ашьацԥшшәы аԥсҭазаареи аҿареи ирсимволуп, ашәакәа – адоуҳа. Ҵаҟа иану аа-кәакьҭак змоу, ихьыԥшшәылоу аеҵәа ду аиҭаира иадыргоуп. Хыхь, ашкәакәеи ашьацԥшшәи ахәҭақәа рҟны иану ҩ-еҵәак – ҩ-культуратә дунеик – Мрагылареи Мраҭашәареи реилаҵәара иасимволуп.
Агерб аҭоурых аҟынтә
Асоциалисттә Советтә Республика Аԥсны аҳәынҭқарратә герб ианын ихьыԥшшәылоу амаганеи асагеи рсахьа, «ССР Аԥсны» ҳәа ашьхатә пеизаж иақәҭыхыз аҩыреи.
Агерб иаҿыкәыршан ҟаԥшьыла иҿаҳәоу аџьықәреи, ажьи, аҭаҭыни рсахьа. Ахахьы ианын хә-кәакьҭак змоу аеҵәа ҟаԥшь амра ашәахәақәа ақәԥхаауа. Ацаха ҟаԥшь аԥсышәала абас еиԥш аҩыра анын: «Апролетарцәа атәылақәа зегьы рҽы иҟоу, шәҽеидышәкыл!»
1926 шықәса инаркны аҩыра «ССР Аԥсны» асахьа агәҭа иахьаныз акәымкәа, агерб иаҿыкәыршоу аҟаԥшь цәаҳәахьы ииаган, урысшәалеи қырҭшәалеи еиҭаганы.
Аԥснытәи ССР агерб, 1926 шықәса
Аԥснытәи ССР агерб, 1931 шықәса
© heraldicum.ru
1978 шықәса, ԥхынгәымза 6 рзы агерб иацҵан ҩ-цәаҳәак рыла ианҵаз аҩыра «Аԥснытәи АССР» қырҭшәалеи, аԥсышәалеи.
Аԥснытәи АССР агерб, 1978 шықәса
«Шәнеибац!» Кьаразаа рашәа хьӡырҳәага
Аԥсны аҳәынҭқарратә гимн
1992 шықәсазы Аԥсны ахьыԥшымра анрыланаҳәа, ишьақәырӷәӷәан аҳәынҭқарратә гимнгьы. Уи шьаҭас иаиуит ареволиуциа аамҭазтәи аԥсуа жәлар реидгыла «Кьараз» рашәа.
1917 шықәса анҵәамҭазы Џьырхәа ақыҭан имҩаԥысит Гәдоуҭа араион анхацәа зегьы реизара, убраҟа иӡбан бџьара еиқәыршәоу анхацәа реидгыла «Кьараз» аԥҵазарц. Уи дахагылеит абольшевик қәыԥш, гәдоуҭатәи акоммисар Нестор Лакоба, анаҩс – Аԥсны иналукааша ҳәынҭқарратә усзуҩыс иҟалаз, Аԥсны Жәлар рсовет ахантәаҩы.
Қырҭтәылатәи Адемократиатә Республика Аԥсны ампыҵахаланы ианамаз аамҭақәа рзы, атәылаҿы асовет мчра аагаразы «Кьаразаа» рықәԥара – аԥсуа ҳәынҭқарра аиҭашьақәыргылара акәны иазхәыцуан ауааԥсыра. Убри аҟнытә «Кьараз» аԥсуа жәлар рхақәиҭратә қәԥара иасимволхеит уҳәар ауеит.
Анхацәа реидгыла «Кьараз» ҭагалан, 1918 шықәсазы Тҟәаԥс азааигәара
© Иақәыԥ Лакоба иархив аҟынтә
Иахьа аԥсуа гимн официалла «Аиааира» ахьӡуп. Агимн астатус инагӡаны ишьақәырӷәӷәан 2007 шықәсазы, усҟантәи Аԥсны ахада Сергеи Багаԥшь изакәанапроект ала.
Аԥсны аҳәынҭқарратә гимн ианакәызаалак, хымԥада, инагӡатәуп ишьақәырӷәӷәоу амузыкатә редакциеи атексти инарықәыршәаны.
Аԥсны Аҳәынҭқарратә гимн
Шәнеибац, шәнеибац,
Аԥсуаа рыҷкәынцәа.
Аԥсны азыҳәан
Ашьа казҭәаз,
Ахақәиҭраз
О-ҳо-ҳо-о ҳо-о-Рада
О-ҳо-ҳо-о ҳо-о-Рада-Ра!
Ажәҩан мрадоуп, еҵәадоуп
Уара уда Аԥсынра!
Еҵәa-бырлаш Аԥсынтәла,
Улԥха згәаҵақәа ирҭыԥхо,
Геи-шьхеи рыԥшӡара заԥшнылаз.
Жәлар ламысла иҳаракхоит.
Рада, Раида, Рарира
Рада, Рерама, Рерашьа.
Нарҭаа риирa-зиироу
Афырхацәа Ран-Гуашьа
Аԥсынтәыла-иԥшьоу атәыла
Зхы здиныҳәалаз Анцәа
Зқьышықәасала имҩасхьо гылоуп
Рыжәҩа еибырҭоит уԥацәа.
Шәнеибац Аԥсныжәлар!
Аишьцәа, шәнеибац!
Нхыҵ-аахыҵ ҳаицуп!
Ҳазшаз илаԥш
Ҳхыуп иаҳхымшәо
ԥеԥш лаша ҳзышуп!
Шәнеибац, Аԥсныжәлар,
Игылеит ҳамра,
Иақәым ҭашәара!
Урылагәырӷьа,
Анра-ахшара
Шьардаамҭа, Аԥсынра.
Шьамтәыла Уалид Маршьан
Шьамтәылатәи ар реинрал-маиор Уалид Маршьан ибаҟа аадыртит Аҟәа
Ахҭысқәа
Шьамтәылатәи ар реинрал-маиор, иналукааша ауаажәларратә, аполитикатә усзуҩ Уалид Маршьан ибаҟа аадыртит Аҟәа.
Аԥсуа-абаза жәлар иналукааша рхаҭарнак, шьамтәылатәи ар реинрал Уалид Маршьан ибаҟа аадыртит Аԥсны Арепатриациазы аминистрра ашҭаҿы аԥшьаша, ажьырныҳәа 24 рзы. Абаҟа авторс дамоуп аскульптор Витали Џьениа.
Абаҟа аартра ацеремониа далахәын Аԥсны ахада Рауль Ҳаџьымба. Аусмҩаԥгатә иаҭааз ажәлар рҿаԥхьа дықәгыланы иара иазгәеиҭеит аинрал Маршьан ихьӡ хашҭра шақәым, насгьы абаҟа аартра Аԥсны аҭоурых аҿы акрызҵазкуа хҭысны ишыҟоу.
"Ҳажәлар ргәалашәараҿы аинрал Уалид Маршьан даанхоит еснагь зыԥсадгьыл Аԥсны алахьынҵа иазхәыцуаз, уи ахақәиҭреи ахьыԥшымреи ирзықәԥоз ҵеи наганы, патриот дуны. Иара еснагь аиаша дадгылан", - иҳәеит атәыла ахада иажәа иалаҵаны.
Рауль Ҳаџьымба иажәақәа рыла, Уалид Маршьан иԥсҭазаара аҵыхәтәантәи ашықәсқәа азкын Шьамтәыла ҳәынҭқаррак аҳасабала иҵызшәаауаз жәларбжьаратәи атерроризм аҿагылара. Шьамтәылатәи Арабтә республика ашәарҭа ианҭагылоз, аинрал хьаҳәхьачарада агрессорцәа раҿаԥҽра иҽазикуан ҳәа азгәеиҭеит Аԥсны ахада. Иара лымкаала иазгәеиҭеит аинрал Маршьан илагала шдуу Шьамтәылеи Аԥсныи реизыҟазаашьақәа рыҿиараҿы, Шьамтәыла Аԥсны азхаҵара аганахьала иҟанаҵаз ашьаҿа аихгараҿы.
Шьамтәылатәи аинрал игәымшәареи ифырхаҵареи ртәы иҳәеит арепатриациазы аминистр Беслан Дбаргьы.
"Апатриот иаша, Шьамтәыла аинрал-маиор, аԥсуа жәлар рҵеи лаша, жәларбжьаратәи атерроризм иаҿагыланы ақәԥараҿы аџьабаа ду збаз Уалид Маршьан, ҳтәыла ахьыԥшымра азхаҵара акырӡа иацхрааз Шьамтәыла иҟоу аԥсуа-черқьес диаспора иналукааша рхаҭарнакуп", - ҳәа азгәеиҭеит аминистр.
Шьамтәылатәи Арабтә республика ар реинрал-маиор Уалид Маршьан диит 1948 шықәсазы Аль-Кунеитра ақалақь аҿы. Шьамтәыла иҟоу аԥсуа диаспораҿы еснагь активра ду аазырԥшуаз Уалид Маршьан иҟаиҵаз маҷым аԥсуа жәлари ашьам жәлари реизааигәатәразы. Маршьан изныкымкәа Аԥсныҟа даахьан.
Шьамтәыла еиуеиԥшым амаҵура ҳаракқәа дырхагылан. 2005 шықәса алагамҭазы ԥхьатәара дцеит, аха 2011 шықәсазы Шьамтәыла аибашьра ианалага хатәгәаԥхарала жәлар рхамҭаратә отриад аԥиҵеит, уи иахьа уажәраанӡагьы еиқәханы иҟоуп. 2013 шықәсазы Уалид Маршьан дахагылеит Башар Асад ипартиа - Аль-Кунеитра ақалақь аҟны арабтә социалисттә еиҭеира апартиа. Абри амаҵураҿы иара инаҩс дгылеит иԥеиҳабы Ҳалиҭ. 2017 шықәса жьҭаара 14 рзы Уалид Маршьан иԥсҭазаара далҵит 69 шықәса дшырҭагылаз, акыраамҭа ицәа иалаз ачымазара ӷәӷәа иахҟьаны.
Кавказтәи аибашьра иалаӡыз рџьабара амш Аҟәа
Кавказтәи аибашьра иалаӡыз рџьабара амш аҽны Аԥсныи Ҭырқәтәылеи агәаларшәаратә усқәа мҩаԥысит
Аԥсны
Зықьҩыла ауаа ааины иргәаладыршәеит Кавказтәи аибашьреи ахҵәареи ирылаӡыз ҳџьынџьуаа. Агәаларшәаратә усмҩаԥгатәқәа еиҿкаан Аҟәа, Гагра, Гәдоуҭа, иара убас Ҭырқәтәыла – Амшын Еиқәа иаҿықәу ақалақь Қьефқьен. Аԥсны аҳҭнықалақь аҟны имҩаԥысуаз амитинг аҳәаақәа ирҭагӡаны Ҭырқәтәылеи Аҟәеи авидео-цҳа рыбжьарҵеит.
150 шықәса иреиҳаны Аԥсны ааныжьны ацара зықәшәаз рхылҵшьҭрақәа агәра ргоит – ари абаҟа акрызҵазкуа ҭыԥны ишыҟоу зҭоурыхтә ԥсадгьыл ахь ихынҳәыз рзеиԥш, иахьа уажәраанӡа уи иаҟәыгоу рзеиԥшгьы. Аҽыуаҩ ажәҩанахь ирхоу иҭачкәым акәзар – ҳажәлар реиҭаира иасимволуп.
Абаҟа аҿаԥхьа имҩаԥысыз алахьеиқәратә митинг аҟны иқәгылоз ауаа атрагедиа иалацәажәон, хара рымамкәа уи иалаӡыз жәа-нызқьҩыла ауааԥсыра ргәаладыршәон, аҭоурых ахлымӡаахрақәа ргәалашәара шаҳуалу, рхашҭра шыҟамло атәы рҳәон.
Аԥсны ахада иабжьагаҩ Владимир Занҭариа иазгәеиҭеит, ахҵәара Кавказ ажәларқәа рҭоурых аҟны ашәеиқәара зкәыршоу даҟьаны ишыҟалаз, ҷыдалагьы дазааҭгылеит ҳашьцәа рҭоурыхтә ԥсадгьыл ахь рырхынҳәра аганахьала Аԥсны имҩаԥнаго аусура еиҳагьы ишырӷәӷәатәу.
Ҭырқәтәыла иҟоу Аԥсуа культуратә хеилакқәа рфедерациа ахада Аҭанур Аҟусбa авидео-еимадарала еизаз рахь ааԥхьара ҟаиҵеит аҭоурых ргәалашәаларц, гәаҟрала иҭахаз рхамышҭларц.
Аҭоурыхтә ԥсадгьыл ахь архынҳәразы аҳәынҭқарратә еилакы ахантәаҩы Беслан Дбар инаҵшьны иазгәеиҭеит, арепатриациа зныҭрысла имҩаԥысуа акцианы ишыҟам, ари апроцесс еснагь ицалоит – иҳәеит иара.
«Ҳазхысыз ҳхашҭыр, ԥеиԥш ҳамам – абри еилаҳкаароуп. Амшын Еиқәа егьи аҿықә аҟны инхаз ҳашьцәа рҭоурыхтә ԥсадгьыл ахь рыхынҳәразы алшарақәа зегь ҟалааит, Анцәа сиҳәоит!» – ҳәа ациҵеит иара.
Алахьеиқәратә ныҟәара зхы алазырхәыз рҟынтә зҭоурыхтә ԥсадгьыл ахь нхара ҳәа иааз амҳаџьырцәа рхылҵшьҭрақәа маҷмызт.
Аныл Храҿба мызкы аԥхьа Аҟәаҟа дааит ҭырқәтәылатәи ақалақь Диузџье аҟнытә. Арԥыс ибзианы аԥсышәала дцәажәоит, далаҽхәаны иҳәоит уи иабдуцәа – аҳҷыԥсаа – Мӡымҭа ишықәынхоз, Аԥсныи иахьатәи Краснодартәи атәылаҿацәи рҳәааҟны.
«Ҳара ҳабдуцәа агәаҟра дуқәа рхыргеит, ацәыӡқәа шьарда роуит. Иахьа абра смаар сгәы иауомызт, сҩызцәагьы – убас», – иҳәеит Аныл.
«Аиаша шәасҳәап, сылаӷырӡ аарла иныскылеит», – иҳәеит Мусса Егзакь аҽны иибақәаз рышьҭахь.
Адунеизегьтәи аԥсуа-абаза конгресс Иреиҳаӡоу ахеилак ахантәаҩы иџьеишьеит хәыҷгьы-дугьы гәцаракрала еиҟараны, ихьааганы ари амш ишазнеиз, еиҳаракгьы аҿар.
«Сара агәра ганы сыҟоуп, аҭоурых иаҳзыннажьыз аԥышәа аҟнытә алкаақәа шыҟаҳҵаз, ус анакәха, ари аҩыза ахлымӡаах ахаан уаҳа иҟамларц азы иҳалшо зегь ҟаҳҵоит. Уи моу, уи ариашаразгьы иҳалшо акаҿы ҳаангылом. Ҳҽеидаҳкылоит, ҳаицхырааны аԥсадгьыл ахь амҩа ҭбаа ылаҳгоит. Уи азы аусура рацәаны иаҭахуп, аха сара сгәаанагарала, уи ҳара ҳазхиоуп», – иҳәеит Егзакь.
Агәалашәара амш лаҵара 21 азы иахьазгәарҭо машәырны иҟамлаӡеит. Ари амш азоуп 1864 шықәсазы шәышықәсабжак ицоз, ишьаарҵәыраз Кавказ жәларқәа рабашьраҿы аурыс ар раиааира иазкны Гәбаадәы апарад анымҩаԥырга. Шә-нызқьҩыла ауааԥсыра рлахьынҵа ӡбахеит уи аибашьраҿы. Урҭ аханатә аахыс изқәынхоз ршьам дгьылқәа ааныжьны Османтәи аимпериахь ихҵәар акәхеит.
Аԥсны абанк иҭнажьуа агәаларшәагатә аԥсарқәа Ҭырқәтәыла ицәыргақәҵан
© Вадим Ҳаразиа
Ахҭысқәа
Аԥсны амилаҭтә банк иҭнажьуа абанкнотақәеи аԥсарқәеи цәырган Ҭырқәтәыла иҷыдоу аекспозициаҿы.
Аԥсны Аҳәынҭқарра амилаҭтә банк иҭнажьуа абанкнотақәеи аԥсарқәеи рцәыргақәҵа мҩаԥысит аҭырқәа қалақьқәа ҩба рҟны – Сҭамԥыли Адаԥазари. Ари аекспозициа алыршахеит Ҭырқәтәыла иҟоу Аԥсны аофициалтә хаҭарнакреи Ҭырқәтәыла иҟоу аԥсуа культуратә хеидкылақәа Рфедерациеи рыцхыраарала ҳәа ааицҳаит Аԥсны амилаҭтә банк ахантәаҩы Беслан Бараҭелиа.
Иара еиҭеиҳәеит аҵыхәтәантәи ҩышықәса ирылагӡаны аԥсарқәа шцәырыргахьоу еиуеиԥшым жәларбжьаратәи апрофессионалтә цәыргақәҵақәа рҟны.
«Уажәазы ҳара иаҳҭаххеит хыԥхьаӡара рацәала Ҭырқәтәыла иҟоу ҳдиаспора идҳарбарц аԥара иҭҳажьуа зеиԥшроу. Арахь иааҳгеит Аԥсны абанк иҭнажьуа аԥсарқәа шамахамзар зегь рыхкы. Ауаа даара ирацәан, урҭ зегьы азҿлымҳара ду шрымаз ҩашьомызт, иҟалап арҭ аԥсарқәа рҭоурыхтә ԥсадгьыл аҿынтә иахьааз азы акәзар», – ҳәа игәаанагара иҳәеит Амилаҭтә банк ахантәаҩы, ацәыргақәҵа аҭааҩцәа ргәалаҟара бзиа дахцәажәауа.
Ҭырқәтәыла иҟоу Аԥсны ахаҭарнакра аҟны аекономикатәи аполитикатәи зҵаарақәа рзы абжьагаҩ Асҭамыр Багаҭелиа иршаҳаҭит, ацәыргақәҵа аҭааҩцәа шырацәаз, аԥсуа-абаза диаспора рхаҭарнакцәа рыдагьы, уахь аҭырқәа интеллигенциа ахаҭарнакцәагьы шааиуаз.
«Сҭамԥыл ари ацәыргақәҵа иаҭааит ҩышәҩык раҟара ауааԥсыра, Адаԥазар акәзар – фышәҩык рҟынӡа, уаҟа ацәыргақәҵа аартын Сақариатәи ауниверситет акультуреи аконгресси рцентр аҟны. Иааит иара убас Нхыҵкавказтәи адиаспорақәа рхаҭарнакцәа, Ҭырқәтәылатәи амилаҭтә еизара адепутат Енгьин Папба, ҭырқәтәыла аинтеллигенциа рхаҭарнакцәа», – иҳәеит Багаҭелиа.
Иҭабуп ҳәагьы реиҳәеит ацәыргақәҵа аиҿкаараҿы ацхыраара ҟазҵаз зегьы: Сҭамԥыл иҟоу Аԥсуа культуратә хеидкыла ахантәаҩы Шамиль Ешба, Аԥсуа культуратә хеидкылақәа рфедерациа ахантәаҩы Аҭанур Аҟәысба, Сақариа иҟоу Аԥсуа культуратә хеидкыла анапхгаҩцәа ируаӡәку Ерџьан Башныхә.
Ҭырқәтәылатәи ақалақьқәа рҟны Аԥсны амилаҭтә банк агәаларшәагатә аԥсарқәа рцәыргақәҵа хыркәшахеит лаҵарамза 4 рзы.
Агәаларшәагатә банкнота «Владислав Арӡынба» Аԥсны иҭрыжьуеит
Ахаҭарақәа Ҳамид Џыр
Абаза литература ашьаҭыркыҩцәа ируаӡәку Ҳамид Џыр изкны
© Џыраа рҭаацәаратә архив аҟнытә
Ахаҭарақәа
Абаза литература ашьақәгылареи, аҿиареи, аизҳазыӷьареи атәы ҳалацәажәозар, раԥхьаӡа акәны ухаҿы иааиуа Ҳамид Џыр иоуп. Ашәҟәыҩҩы имшира аҽны АААК аинфопортал иазнархиеит иара иԥсҭазааратә мҩа иазку аочерк.
Ҳәарада, абаза литература ашьаҭаркҩыс иԥхьаӡоу Ҭаҭлусҭан Табулов иоуп. Аха абаза литература ашьақәгылареи, аҿиареи, аизҳазыӷьреи ртәы анаҳҳәо, раԥхьаӡа иргыланы ҳхаҿы иааиуа Ҳамид Џыр иоуп. Раԥхьаӡа абаза бызшәала иҭыҵыз, аоригиналтә ҟазшьа змаз аповестқәеи, ароманқәеи, апиесақәеи, агәалашәарақәеи равторс дахьыҟоу азы мацарагьы акәӡам. Иара убасгьы зыхьӡ амилаҭтә сахьаркыратә литература аҿиара иадҳәалоу, иналукааша амилаҭтә шәҟәыҩҩцәеи апоетцәеи драбуп ҳәа изуҳәар ҟалоит.
«Дыҟам ҳаамҭазтәи журналистк, еицырдыруа поетк, Ҳамид Џыр ишкол иахымсыз, имҩақәҵарақәа змаҳахьац, ицыз аԥхарра зымнырыз», - абас иҩуан «иҷкәынцәа» руаӡәк – Бемурза Ҭҳаиҵыхә.
Ҳамид Џыри ашәҟәыҩҩцәеи
Иҳәыҷра шықәсқәа инадыркны адыррақәа дрызхьуан
Ҳамид Дауҭ-иԥа Џыр диит 1912 шықәса, ԥхынгәымза 25 рзы, Хәыжәду ақыҭан. Дшыхәыҷыз нахыс адырра ҿыцқәа дрызҿлымҳан. Араб бызшәа иҵон, иқыҭаҿы инхоз Али Коцба иҟны. Аҵара бзианы иҵон, иҩызцәагьы дрыцхраауан. 30-тәи ашықәсқәа ралагамҭазы Ҳамид қәыԥш дидырбоит ақыҭақәа ирылсны агәаҭарақәа мҩаԥызгоз Ҭаҭлусҭан Табулов. Табулов изеиҭарҳәоит, ачерқьес бызшәа аҟынтә абаза бызшәахьы Џыр ишеиҭеигаз ажәабжь «Халид тхIамышвкIьа» (абыза бызшәа аҟынтә еиҭоугозар – «Ҳалид рыцҳа» — аред.), иагьшаниҵаз уи ихаҭа иихәыцыз алфавит ала.
Усҟан иқәыԥшыз Џыр, Табулов иҟнытә иаҳауеит хара имгакәа абазацәа рхатә ҩыра шроуа атәы, иара убасгьы Табулов арԥыс ихиҩылаарц азы ииҭоит аабыкьа иаԥырҵаз, аха ишьақәырӷәӷәамыз алаҭын графика шьаҭас измаз абаза алфавит. Ақыҭаҿтәи ауааԥсыра рыбжьара аҩра-аԥхьара аларҵәара ианалага, арҵаҩцәа ахьазымхоз аҟнытә, уи аус дадыргалоит Ҳамид Џыр. Убарҭ зегьы идыршаҳаҭуеит, Ҳамид Џыр дышқәыԥшыз нахыс илаз аҟыбаҩ бзиа шааирԥшуаз.
Ҩышықәса ауаажәларратә арахәхьчаҩыс аус уны, нас даҽа бжьышықәса – аколнхараҿы, 1937 шықәса, хәыжәкыра мзазы Ҳамид Џыр дҭалоит «акоренизациатә» курсқәа (Асовет Еидгыла ареспубликақәа рҟны имҩаԥысуаз «акоренизациа аполитика» инақәыршәаны, ашьагәыҭтә жәларқәа рыбжьара анапхгаратәи, анхамҩаусутәи кадрқәа разыҟаҵара, иара убасгьы аинтеллигенциа ашьақәыргылара иазынархан – аред.), аха шықәсыкгьы мҵыцкәа, ԥхынҷкәын 25 рзы дарҭоит аҳәынҭқарратә усбарҭақәа русуҩцәа рзанааҭеидгыла Черқьессктәи аобласттә комитет напхгаҩыс. 1938 шықәса, рашәарамзы 1 азы дрыдыркылоит абаза газеҭ ашҟа, ақыҭанхамҩатә ҟәша еиҳабыс. Уаҟа аус иуанаҵы, 1940 шықәсазы иҵара хирқәшоит Черқьессктәи апедагогикатә ҵараиурҭа аҟны.
Алитературатә процесс ахәҭакхара
Агазеҭ «Черкес къапщ» (абаза бызшәа аҟынтә еиҭоугозар – «Черқьессиа Ҟаԥшь» — аред.) акәша-мыкәша акәын урҭ ашықәсқәа раан амилаҭтә литературатә интеллигенциа ахьышьақәгылоз. Раԥхьатәи абаза поетцәеи, ажурналистцәеи рыгәҭа иҟаз Ҳамид, алитературатә процесс даланагалоит. Раԥхьатәи иажәабжь «Льыхв» (ажәабжь хьӡыс иамоуп ихадоу афырхаҵа ихьӡ – аред.) 1940 шықәсазы, цәыббра анҵәамҭеи – жьҭаарамза алагамҭеи рзы иҭыҵыз агазеҭ ах-номерк ирнылеит. Мызкы ашьҭахь, агазеҭ аҿы икьыԥхьхоит даҽа иажәабжьк – «Аҳмед ихигаз атәы». Ҳамид Џыр раԥхьатәи илитературатә аԥҵамҭақәа ирызкны, еицырдыруа абаза литератураҭҵааҩы Владимир Тыгә иазгәеиҭон, урҭ – алитературатә цәа зыхҵоу афольклортә текстқәа, мамзаргьы алегендақәеи, алакәқәеи шьаҭас измоу ажәабжьқәа шракәу. Аҵарауаҩ игәаанагарала, «афольклор ахь ихы ахьирхаз абзоурала автор ибызшәа беиахеит, абазацәа рмилаҭтә хәыцшьа аҷыдарақәеи урҭ рцәаҩашьа-естетикатә шьаҭақәеи изаатит».
1940 шықәса, абҵарамзазы Џыр аамҭала инаигӡон агазеҭ аҭакзыԥхықәу аредактор иуалԥшьақәа, уи аамҭа иалагӡаны Ҳамид инапы анҵаны акьыԥхь ахь инашьҭыз агазеҭ аномерқәа жәаба ҭыҵуеит. Ари, ҳәарада, иаршаҳаҭуеит Џыр ирҿиара пату шақәырҵоз, иара ихаҭа иахь иҟаз агәрагареи. Ус шакәызгьы, Аџьынџьтәылатә Еибашьра Дуӡӡа ирҿиаратә усура еиԥнарҟьоит.
Ҳамид Џыр (арымарахьала ахԥатәи) абаза газеҭ аредакциа аҟны, 1941 шықәса
Доватор игвардиа иалаз аибашьҩы
Ҳамид Џыр афронт ахь дааԥхьан 1941 шықәса, ԥхынгәымза 8 рзы. Дақәшәоит илегендартәу аинрал Доватор (аинрал-маиор, Асовет Еидгыла Афырхаҵа Лев Михаил-иԥа Доватор – аред.) напхгара ззиуаз 2-тәи агвардиатә ҽыуаа ркорпус. Џыр аҳәа кны деибашьуан Мраҭашәаратәи афронт аҿы иҟаз 4-тәи адивизиа 74-тәи аҽыуаа рполк аҟны. 1942 шықәса, жәабранмзазы арҟаԥшьуаҩыс диаргоит 2-тәи агвардиатә аҽыуаа ркорпус ахь иаҵанакуаз, Аҩныҵҟатәи аусқәа рзы жәлар ркомиссариат иҷыдоу аҟәша иатәыз, хазы иҟоу аҟәыра ашҟа.
«1941 шықәсазы далахәын аӷа итыл ахь анеиразы нанҳәатәи ареид, хаҭала дишьит немецк, уи адагьы, аибашьцәа ргәыԥ даланы дикхьан «абз» (ус ишьҭоуп аинформациа аиуразы аԥшыхәыҩцәа иркыз аӷа – аред.), изныкымкәа ԥшыхәра дцахьан … ихы ааирԥшит узықәгәыӷша, активла ауаажәларратә ԥсҭазаара иалахәу еибашьҩыс», - абас еиԥш 1943 шықәса, ажьырныҳәамзазы Ҳамид дихцәажәоит агвардиатә корпус иҷыдоу аҟәша аҳәынҭқарратә шәарҭадара алеитенант-еиҳабы Павел Филон.
Ҳамид Џыр ирратә ҟазшьарбага, 1943 шықәса
Иара убасгьы артә газеҭк хәыҷык редакторс даман: убас ала, имаз ажурналисттә ԥышәа афронт аҿгьы ахархәара аиуит.
Аколнхацәеи ақыҭатә корреспондентцәеи реизара ду алахәцәа, Ҳамид Џыр – аҩбатәи арад аҟны игылоу, арыӷьараӷьала ахәбатәи.
Аиҭеира
Аибашьра аҟнытә ихынҳәыз Ҳамид, аусура далагоит, 1942 шықәса, нанҳәамза инаркны зусура аанкылаз агазеҭ «Черкес къапщ» аредакторс. Џыр иакәымзар уаҳагьы издырҵодаз уи агазеҭ аусура аиҭашьақәыргылара! Уи иуадаҩыз аус имацара инаигӡар акәхеит уҳәаргьы ҟалоит: абаза литературеи ажурналистикеи аԥхьагылаҩцәа 19-ҩык рҟынтә, ааҩык афронт аҿы иҭахоит, егьырҭ рыбжаҩык аррамаҵура иацырҵоит, аҭынч ԥсҭазаарахь ихынҳәқәаз – рзанааҭқәа рыԥсахит. Ус шакәызгьы, 1945 шықәса, абҵарамзазы иҭыҵуеит актәи аибашьрашьҭахьтәи агазеҭ аномер.
Аамҭа кьаҿк ала аредактор илиршеит ажурналистцәа реизгара, аредакциа агәыцәс иҟан аибашьра иахысыз аусзуҩцәа. Урҭ зегьы азанааҭ дырҵатәын, уи аус Ҳамид Џыр иҽақәкны, гәазыҳәарала иаҽазикит. Уи аамҭазы, аредактор ихаҭагьы ҭыԥк аҿы дгыламызт – иҵара иациҵон: 1954 шықәсазы, Асовет Еидгыла Акоммунисттә партиахь иаҵанакуаз Иреиҳаӡоу апартиатә школ иатәыз Арразыҟаҵаратә курсқәа дрылгоит, шықәсык ашьҭахь – Апартиатә школ ахаҭагьы далгоит.
Ҳамид Џыр апартиа иалаларазы адгалара, 1943 шықәса
Уаҟа иоуз адыррақәа қәҿиарала апрактикаҟны ихы иаирхәоит – 1968 шықәсанӡа агазеҭ напхгара азуа. Иара ихамеигӡаратә усура азгәаҭан «Аҳаҭыртә Дыргеи», Аџьаустә бираҟ Ҟаԥшьи аорденқәа рыла. Иааизакны, амилаҭтә газеҭ аҟны Ҳамид Џыр 20 шықәса аус иуит. Иазгәаҭатәуп, агазеҭ аҟны аус иуанаҵгьы, Џыр алитература шнимыжьуаз.
Абаза литература ахыҵхырҭаҿы
Џыр илшоз зегь ҟаиҵон аҟыбаҩ бзиа злоу аҿар рыԥшааразы, урҭ арҽиарахь рхы архаразы, аҵараиураҟны ацхыраара рыҭаразы. Автор ҿарацәа данрацәажәоз, рыԥшаарақәа ирықәшәо амҩа иашақәа ралхраҿы абжьгарақәа риҭон. Агазеҭ аҟны ианылон илитературатә-критикатә статиақәа, уаҟа апоет ҿарацәа раԥҵамҭақәа еилиргон, анализ рзиуан.
Апоет ҿарацәа ражәеинраалақәа знылаз аизга «Ашьхарыуаа рыбжьы» аҟны абас иҩуеит: «Еилкаауп, ҳашәҟәыҩҩцәеи, иара ҳлитературагьы шқәыԥшу, аха уи ала ҳхы арқьиара ҳалагар ҟалаӡом. Агхақәа аԥаҳхыр ҳҭахызар, урҭ ииашаны, ҳрызхәыцны ҳрыхәаԥшуазароуп. Ус анакәымха, аԥсҭазаара ԥхьаҟа иҳаҩсны ицалоит, ҳара уи ашьҭахь ҳаанхалоит».
Араҟа иубоит – аибашьра ҟалаанаӡатәии аибашьра ашьҭахьтәии аамҭақәа рзы алитературатә аԥҵамҭақәа ахәшьара рыҭараҿы ипринципиалтәу аиԥшымзаара. Абаза литература ахы аныҵнахуаз аамҭазы апоет ҿарацәа раԥҵамҭақәа ирымаз агхақәа еиҳагьы ирацәан, аха усҟан урҭ ӷәӷәала лахь рыҭаразы изаацәоуп ҳәа иԥхьаӡан.
Џыр ихаҭа ишиҳәоз еиԥш, «алитератор ҿарацәа раԥхьатәи ршьаҿақәа рыҟаҵара ианалаго, адгылара рыҭатәуп, арҿиара иалагалатәуп… анаҩс, хәыҷы-хәыҷыла идырҵатәуп, ирыҵаҳәатәуп». 1950-тәи ашықәсқәа рзы иааит аамҭа «арҵареи аҵаҳәареи» анаҭахха. Уи аус напы аиркуеит, зегьы иреиҳабыз, зегь реиҳа аԥышәа змаз амилаҭтә шәҟәыҩҩы.
Ҳамид Џыри (агәҭаны) абаза шәҟәыҩҩцәеи
Аҭоурых апроза
Ҳамид Џыр абаза сахьаркыратә ажәа арҿиараҿы иалагала даараӡа идууп. Иара ирҽиароуп, Владимир Тыгә издиҳәало абаза литератураҿы апроза ашьақәгылара. Иара дравторуп – ароманқәа «Ашьхақәа рҿыхара», «Аб иԥа», аповест «Аԥсҭазаара ԥшаауа», хыԥхьаӡара рацәала ажәабжьқәа, аочеркқәа, ановеллақәа, апиесақәа, уҭ зегьы абаза литератураҿы акырзҵазкуа цәырҵрақәан.
Ҳамид Џыр аҵыхәтәантәи иусумҭаны иҟалеит ишәҟәы «Амра иарҿыхаз», уи ҭыҵуеит иԥсҭазаара даналҵлак ашьҭахь, 1972 шықәсазы. Уаҟа, аповестқәа рыдагьы ианылеит абаза литературеи, амилаҭтә арҿиаратә интеллигенциеи рышьақәгылара аамҭахь иаҵанакуа игәалашәарақәа.
Ҳамид Џыр ибеиоу иԥсҭазааратә ԥышәа исахьаркыратә рҿиамҭақәа ирныԥшуеит. Аповест «Аԥсҭазаара ԥшаауа» еиҳаркгьы автобиографиатәуп.
Ҳамид Џыр напылаҩыратәи иавтобиографиа
Алитератураҭҵааҩцәа ргәаанагарала, Ҳамид Џыр ихатә ԥсҭазаара иазкны аҩразы аҭоурых ахаҭа азин инаҭеит: ихатә ԥсҭазаара иазку ажәабжь, игәҭыхақәеи игәҭахәыцрақәеи зныԥшыз, ажәлар рзы иҷыдоу аҵакы амоуп.
Ашәҟәы «Амра иарҿыхақәаз» ашьҭахьажәаҟны Бемурза Ҭҳаиҵыхә иҩуеит: «Ари ауаҩ иԥсҭазаара далымҵӡеит. Уи анышә данамардозгьы, игәы амцала ирԥхаз аихатәы цәаҳәақәа алинотип анҵара иаҿын…»
«Аполитик ҿарацәа рабиԥара дырралеи ԥышәалеи реибыҭара»: Муҳадин Шенкауа
Ахаҭарақәа
Цәыббра 16 рзы 70 шықәса ихыҵуеит Муҳадин Шенкауа – ҞЧА ауаажәларра-политикатә усзуҩы, Адунеизегьтәи аԥсуа-абаза конгресс Иреиҳаӡоу ахеилак алахәыла. Ари арыцхә инадҳәаланы Аконгресс Аинфопортал иазнархиеит аиубилиар иԥсҭазаареи ганрацәалатәи иусуреи иазку аочерк.
Муҳадин Али-иԥа Шенкауа – ҞЧА иреиҳаӡоу ашкол зҽаԥсазтәыз аусзуҩы, ауаажәларратә, аполитикатә усзуҩы, АААК Иреиҳаӡоу Ахеилак алахәыла – диит 1949 шықәса, цәыббра 16 рзы Хәыжәду ақыҭан (Ставропольтәи атәылаҿацә аҿы иҟоу Ҟарачы-Черқьессиатәи автономтә област) Али Аида-иԥа Шенкауаи Шам Мурзабеқ-иԥҳа Гьедагәышьеи рҭаацәараҿы.
«Псҳәаа» – ашәарыцацәа рҭаацәара иалҵыз
Муҳадин Али-иԥа ихаҭа иажәақәа рыла, Кавказтәи аибашьра ашықәсқәа рзы Шенкауаа рыжәла ахьынхоз аԥсуа қыҭа Ԥсҳәы рынхарҭақәа ааныжьны иқәҵыр акәхеит. 1864 шықәса, нанҳәамзазы «ԥсҳәаа» (убас акәын акыраамҭа ишрышьҭаз уи ақыҭа иалҵыз ауааԥсыра), нхарҭа ҭыԥс иалырхуеит аӡиас хәыҷы Хәыжә аԥшаҳәа – ҳаамҭазы Ҟарачы-Черқьессиатәи Ареспубликахь иаҵанакуа асҭаницақәа Сторожевои Преграднои рыбжьара. Зынхарҭа зыԥсахыз рхыԥхьаӡараҿы дыҟан Муҳадин иабду иаб – Дакәын Зауҳес-иԥагьы. Аиланхарҭа ҿыц Хәыжә-баши ҳәа хьӡыс иарҭеит, иахьа иахьӡуп Коба-баши.
1866 шықәсазы иҟалаз аарҩара ӷәӷәеи арахә рықәынҵәареи ирыхҟьаны аҿыцнхацәа амлакра ахықә инхықәгылеит. Абыргцәа ааилацәажәаны ирыӡбеит рынхарҭа ҭыԥ рыԥсахырц, аҭыԥантәи аиҳабырагьы уи мап ацәырымкит. Убас ала, «ԥсҳәаа» Большои Зеленчук аӡиас аԥшаҳәала алада илыбаауеит, иагьаԥырҵоит аиланхарҭа ҿыц – иахьатәи Хәыжәду ақыҭа (уи ахьӡгьы ахьынтәаауа, раԥхьа нхара ҳәа иахьааз аӡиас Хәыжә аҟынтә ауп).
«Сабду иаб Дакәын Зауҳес-иԥа Ԥсҳәы еицырдыруаз шәарыцаҩын, иара амшә ашьҭашәарыцаразы имаз ихатә методика иазкны алегендақәа аԥырҵон. Амала анхарҭа ҿыц ахь даниас, раԥхьатәи аамҭақәа рзы аҭышәынтәалара ицәыцәгьан, ашәарыцара зыԥсы алаз ахаҵа ицәыуадаҩын, иаҳҳәап, инеиԥынкыланы адгьыл ақәаарыхрахь аиасра, насгьы идгьыл гәакьахь игәы ихон, - иҳәоит Муҳадин Али-иԥа.
Муҳадин Шенкауа иабду иабду Зауҳесгьы Аԥсны зегьы еицырдыруаз хаҵан, игәымшәареи ихаҵареи ртәы ауаа еиҭаҳәо ирыман. Ахьчаҩ иаҳасабала Меккаҟа ицоз амсылманцәа ргәыԥ дацын. Асакараҟны арҳәцәа анрықәла, дызцыз ауааԥсыра шихьчоз дҭахоит.
Заб игәамчи, зан лыҟәымшәышәреи злоу
Муҳадин Али-иԥа ихылҵшьҭра атәы дагәылахаланы еиҭеиҳәоит. Уигьы уамашәа иубаратәы иҟам: акыршықәса иара иҭиҵаауан ижәла аҭоурых, аҵыхәтәана иҭижьуеит Шенкауаа жә-абиԥарак рабашьҭра аҭоурых знылаз аусумҭа.
Шенкауаа рдырга ҷыда
© Муҳадин Шенкауа иархив аҟынтә
Муҳадин иаб Али Аида-иԥа Шенкауа диит 1914 шықәсазы. Данқәыԥшыз инаркны иарери, ҩыџьа иашьцәеи, хҩык иаҳәшьцәеи ақыҭа бзазара иацу аџьабаа рдырхьан, иара убасгьы Атәылауаҩратә еибашьреи, аколлективизациеи, 30-тәи ашықәсқәа (XX ашә.) рзтәи амлакреи, арепрессиақәеи ирыцыз арыцҳарақәа рнырхьан. Ус шакәызгьы, Али Аида-иԥа илшоит Ставропольтәи атәылаҿацә аҟны иҟаз Воронцовтәи-Александровтәи амеханизациатә ҵариурҭа аҭалара. 1942 шықәсазы иҵара хиркәшоит, Ҳабезтәи амашьына-трактортә станциаҟны механикс аусура далагоит. Аџьынџьтәылатә еибашьра Дуӡӡа (1941-1945 шықәсқәа) анеилашуаз аамҭақәа рзгьы Али Аида-иԥа еиԥш иҟаз аспециалистцәа атәыла даара иаҭахны иҟан, аибашьрахьгьы ирышьҭуамызт, аха Муҳадин иаб уи дааннамкылеит.
Аб – Шенкауа Али Аида-иԥа. 1947 шықәса
Ан - Шенкауа (Гедегушева) Шам Мурзабеқ-иԥҳа. 1947 шықәса
«Аибашьра аҟынтә ихы дшақәиҭтәызгьы, саб арзаҳал ҩны хатәгәаԥхарала афронт ахь дцоит», - еиҭеиҳәоит Муҳадин Али-иԥа.
Аишьцәа Шенкауаа: арымарахьала арыӷьарахь – Мураҭ, Муҳадин, Заудин, Муҳарби, Черқьесск
«Сара ианакәзаалак уамашәа избон саб илаз агәамчи, аԥсҭазаареи аџьеи рахь имаз абзиабареи. Ишьапы шыхҵәазгьы ацхыраара даҳәомызт, иԥсҭазаара аҵыхәтәантәи амшқәа рҟынӡа длахҿыхӡа дыҟан. Араионтә қыҭанхамҩа аҿиаразы иҟаиҵазгьы маҷӡам, иара убасгьы иқыҭауаа рыбжьара даараӡа пату иқәын», - иаб дизгәдуны еиҭеиҳәоит Муҳадин Али-иԥа.
Гедегушаа рҭаацәара. 1927 шықәса. Арымарахьала аҵыхәтәаны дгылоуп Муҳадин Шенкауа ианду, Гьедегәышьа (Тлиабичева) Биба Ҳангьери-иԥҳа, ланшьа ишьамхы дықәтәоуп Муҳадина Шенкауа иан – Шам Гьедегәышьа
Гьедегәышьақәа рҭаацәара. Арыӷьарахьала дтәоуп Муҳадин Шенкауа иабду – Мурзабеқ. 1931 шықәса
Афизик, астроном, аргылаҩ…
Муҳадин Али-иԥа ихәыҷра гәырӷьара аамҭаны ихигеит. Аҵара бзианы иҵон. Аиҳабыратә классқәа рҿы дантәаз, дазҿлымҳахеит аԥсуа-абаза жәлари ихылҵшьҭреи рҭоурых. Иара убасгьы даараӡа бзиа ибон афизикеи аматематикеи, изныкымкәагьы дрылахәхахьан араионтә еицлабрақәа, урҭ рҟны аиааирақәагьы игахьан. Ауаажәларратә усурагьы дазҿлымҳан, ашкол дҭанаҵы акомсомолтә еиҿкаара амаӡаныҟәгаҩыс дыҟан.
1966 шықәсазы, Муҳадин Шенкауа далгоит Хәыжәдутәи абжьаратә школ, уи ашьҭахь дҭаларц иҽазишәоит Ленинградтәи аҳәынҭқарратә университет, амеханикатәи-аматематикатәи афакультет (ахырхарҭа – «астрономиа» ала).
«Аԥышәарақәа зегь асҭеит, аха иарбаз аконкурстә ҳәаа сзахымсит», - еиҭеиҳәоит Муҳадин Али-иԥа, нас дааччаны иациҵоит: «Аҩны сацәыхараны џьара сымцандаз ҳәа усҟантәи аамҭақәа рзы иааиԥмырҟьаӡакәа Аллаҳ иҳәоз санду Быбу илхарастәуан сахьаднамкылаз».
Адырҩашықәсазы араион аҿы ибзиаӡаны аҵара зҵоз рзы иарбаз аҭыԥқәа руак ала, Муҳадин Шенкауа дҭалоит Ашҳабадтәи ақыҭанхамҩатә институт, агидротехникатә факультет ахь, аха иаарласны диасуеит еиҳа ахьӡ змаз иреиҳаӡоу аҵариурҭа – Одессатәи анџьныртә-ргыларатә институт ахь.
Шенкауа Муҳадин ашкол даналга ашьҭахь. Черқьесск, 1966 шықәса
Шенкауа Муҳадин – Одессатәи анџьныртә-ргыларатә институт 2-тәи акурс астудент. Одесса, 1968 шықәса
Муҳадин иажәақәа рыла, урҭ ашықәсқәа иара иԥсҭазаараҿы зегьы реиҳа агәырӷьареи аинтереси зцыз аамҭаны иҟоуп. Амшын аԥшаҳәаҿы игылаз ақалақь аҟны иибоз-иаҳауаз зегьы гәникылон, иқәыԥшра ашықәсқәа дрылагәырӷьон.
«Сара сзы инасыԥын, аиҳабыратә курсқәа рҿы итәаз Игорь Торнапольскии сареи ҳахьеиҩызцәахаз, иара иҟынтә игәныскылаз рацәоуп. Иара адырра ҵаулақәа иман, акыр дагәыланахаланы даман апоезиеи аҟазареи», - игәалаиршәоит Муҳадин Али-иԥа, иҩызцәеи иареи ақалақь аҿы цәыргақәҵак, мамзаргьы атеатралтә премиерак бжьаҳмыжьындыз ҳәа ианыҟаз аинтерес зҵаз рқәыԥшра аамҭа.
«Иахьа уажәраанӡагьы Одесса ԥхыӡла избоит, схәыцрақәа ирылоуп, зегьы иреиӷьысшьо ақалақьқәа ируакны иаанхоит», - иҳәоит Муҳадин Шенкауа.
Черқьесскгьы, Камбоџьагьы
Муҳадин Шенкауа – Москватәи анџьныртә-ргыларатә институт аспирант, иаб Али, иҷкәын – Аслан (агәҭаны игылоу), иашьеиҳабы – Муҳамед. Москва, 1982 шықәса
1985 шықәса, цәыббрамзазы Асовет Еидгыла иреиҳаӡоу аҵарадырра Аминистрра аӡбарала, Муҳадин Али-иԥа Шенкауа амаҵураныҟәара дышьҭын Жәлартә Республика Камԥучиаҟа (ҳаамҭазтәи Камбоџьа). Уаҟа ҩышықәса Иреиҳаӡоу Пномпеньсктәи атехникатә институт аҟны рҵаҩыс аус иуан. Уи, Жәлар Республика Камԥучиа ашьапы ианықәгылоз аамҭақәа рзакәын, асовет специалистцәа ацхыраара ҟарҵон ареспублика қәыԥш аҵарадырра асистема ашьақәыргылараҿы.
Камбоџьа ихигаз ашықәсқәа, аҵарауаҩ қәыԥш иԥсҭазаараҿы акырзҵазкуа ракәны иҟалеит: аԥышәа ӷәӷәа ирҳаит, инапы злакыз аусураҿы идыррақәа акыр ихәарҭаны иҟалеит. Уаҟа дыҟанаҵ иреиҳаӡоу аҵариурҭақәа рзы Шенкауа иаԥиҵон арҵаратә программақәеи, еиуеиԥшым аргыларатә маҭәарқәа рзы аметодикатә цхыраагӡақәеи… илшамҭақәа рзы ареспублика аҵара аминистрра аҟынтә ианашьан аҳаҭыртә бӷьыц, иара убасгьы, аинститут Аҵарауаа Рхеилак алахәҩыс далхын. Араҟа иазгәаҭатәуп, шәиҩажәаҩык асовет рҵаҩцәа рҟынтә жәаҩы заҵәык шракәыз Ахеилак алахәцәас иалхыз.
1987 шықәсазы аҵарауаҩ иԥсадгьыл ахь даныханҳә ашьҭахь, иҭҵаарадырратә ус иациҵоит Ҟарачы-Черқьессиатәи аҳәынҭқарратә технологиатә институт аҟны, «Аргылашьа атехнологиа» акафедра аиҳабыс. Уаҟа иара аус иуан 13 шықәса.
Иреиҳаӡоу атехникатә аинститут арҵаҩцәеи раԥхьатәи аушьҭымҭацәеи (анџьныр-аргылаҩцәа). Пномпень, Камбоџьа, 1986 шықәса
Полпотаа рыҟнытә атәыла ахы ианақәиҭтәха ашьҭахь, ибзиаӡаны зҵара хзыркәшаз раԥхьатәи аушьҭымҭацәа – анџьныр-аргылаҩцәа. Пномпень, Камбоџьа, 1986 шықәса
Акафедраҿы аус еицызуаз Михаил Пресси Муҳадин Шенкауеи, еицырдыруа ауахәаматә комплекс Ангкор-Ват амҵан. Сиемреап, Камбоџьа, 1987 шықәса
Иреиҳаӡоу атехникатә институт аҟны аԥсуа ансамбль «Аԥсны-67» рықәгылараан. Актәи арад аҟны итәоуп: арыӷьарахьала аҩбатәи – Камбоџьа аҵарадырра аминистр Пен Навут, арыӷьарахьала ахԥатәи – аԥсуа аделегациа анапхгаҩы, Аԥснытәи ААР актәи аԥыза-министр ихаҭыԥуаҩ Виачеслав Цыгәба. Пномпень, Камбоџьа, 1985 шықәса
Аԥсуа культуратә делегациа агәыԥ Пномпень ақалақь аҟны рекскурсиа аан. Камбоџьа, 1985 шықәса
Иреиҳаӡоу атехникатә институт, аргыларатә факультет актәи акурс астудентцәа. Пномпень, Камбоџьа, 1985 шықәса
Муҳадин Али-иԥа ауахәаматә комплекс Ангкор-Ват амҵан. Сиемреап, Камбоџьа, 1987 шықәса
«Убри аҽны сара исыӡбеит сыгәҭакы насыгӡоит ҳәа»
Муҳадин Шенкауа ауаажәларра-политикатә усура активла напы аиркит 1989 шықәса, цәыббрамзазы: убасҟан ауп Абаза уаажәларратә еиҿкаара «Адгылара» Актәи Аԥҵаратә Еизара аиҿкааразы аилак ахантәаҩы ихаҭыԥуаҩс данаҭаз. Иара иалахәрала еиқәыршәан раԥхьатәи аԥҟаԥҵәатә документқәа рыпроектқәеи, иара убасгьы абаза жәлар рсоциалтә-екомномикатә ҿиара апрограммеи.
1990 шықәсазы Ҟарачы-Черқьессиатәи Ареспублика аделегациа далахәны Шенкауа даауеит Аҟәаҟа, Аԥсны ахьыԥшымра адгыларазы еиҿкааз жәларбжьаратәи афорум ахь. Уажәшьҭа иашьцәа рҽазышәарақәа адгылара рыҭареи иԥсадгьыл азааигәахареи изыԥшын.
Muhadin Şenkao'nun arşivinden
Еицырдыруа адыга шәҟәыҩҩы, апоет, ауаажәларра-политикатә усзуҩы, Урыстәыла Аџьа Афырхаҵа Исҳаҟ Машбаши Муҳадин Шенкауеи, Ачерқьесстә Ассоциациа анагӡаратә еилакы аусура ашьҭахь. Маиҟәаԥ, 2008 шықәса
Жәларбжьаратәи Ачерқьесстә Ассоциациа анагӡаратә еилакы аизара. Лазаревское, 2004 шықәса
Борис Аҟбаш Муҳадин Шенкауеи, Жәларбжьаратәи Ачерқьесстә Ассоциациа анагӡаратә еилакы аизара. Нальчик, 2003 шықәса
Раԥхьаӡа акәны Муҳадин Аԥсны даахьан 1973 шықәсазы. Усҟантәи аамҭазы аус ахьиуаз Нижни Тагил аҟнытә дԥырны Минводы аҳаирбаӷәазаҿы даннеи, Аԥсныҟа ацара иӡбоит.
«Ахаан исхашҭраны сыҟам убасҟан иаалырҟьаны, соуразоуроу сеимыздаз ацәанырра – зыԥшрак ҟамҵакәа Аԥсныҟа сыԥрыроуп ҳәа сыҵазҳәаз. Убри аҽны сара исыӡбеит исцәагалакгьы сыгәҭакы насыгӡоит ҳәа», - игәалашәоит Муҳадин.
Муҳадин Шенкауа аԥсуа прозаик Баграт Шьынқәба 80-шықәса ихыҵра иазку аиубилеи аҟны. Аҟәа, 1997 шықәса
Аԥсуа прозаик Баграт Шьынқәба 80-шықәса ихыҵра иазку аиубилеи аҟны. Арымарахьала арыӷьарахь: Сократ Аџьынџьал, Константин Озган, Муҳадин Шенкауа, Виачеслав Цыгәба. Ҷлоу, 1997 шықәса
Муҳадин Шенкауа – абаза делегациа алахәҩы, Аԥсны Аминистрцәа Реилазаара аҟны рыдкылара. Аҟәа, 1997 шықәса
Ҭырқәтәылеи, Иорданиеи, Аԥсныи, Ҟабарда-Балкариеи, Адыгатәылеи, Ҟарачы-Черқьессиеи рыҟнытә Ассоциациа анагӡаратә еилакы алахәцәа. Сҭамԥыл, 2004 шықәса
Ҟарачы-Черқьессиа Жәлар Реизара-Апарламент III-тәи ааԥхьара. Черқьесск, 2009 шықәса
Муҳадин Шенкауа Ҟарачы-Черқьессиеи Аԥсныи адепутатцәа реиԥылараан
Абаза депутатцәеи, ҞЧА Аминистрцәа Реилазаара аусзуҩцәеи Аԥсны Ахада Сергеи Багаԥшь иԥылараан, Кавказтәи арегионқәа рхадарақәа рфорум. ҞЧА, 2008 шықәса
Аиҩызцәа реиԥылара. Арыӷьарахьала арымарахь: Муҳадин Шенкауа, Аполлон Шьынқәба, Александр Ченгьелиа. Аҟәа, 2009 шықәса
Владислав Арӡынба идкылара
1990-тәи ашықәсқәа ралагамҭазы Нальчики Черқьесски имҩаԥысуаз ақырҭуеи аԥсуеи уаажәларратә еиҿкаарақәа реилацәажәарақәа ирылахәыз аԥсуа делегациа алахәцәа рхыԥхьаӡараҿы дыҟан Муҳадингьы. 1990 шықәсазы абаза милаҭтә ҵысра аԥхьагылаҩцәа Алексеи Меремкулови Михаил Ҭҳаиҵыхәеи дрыцны Муҳадин дҟалоит Асовет Еидгыла иалоу ажәлар маҷқәа Актәи реизара аделегатс. Аизара мҩаԥсыуан Москва.
«Иныҟәара аграфик аҿы иарбан даараӡа ирацәаны аиԥыларақәа, аамҭагьы маҷны иман. Убри зегь азгәаҭаны, Арӡынба иԥылара сыҩны имҩаԥаҳгарц ҳаӡбеит», - игәалашәоит Шенкауа.
Усҟан Муҳадин иҩны аргылара далагеижьҭеи уамакгьы ҵуамызт, аргыларатә усурақәа хыркәшамызт, аха аԥшәма илшоз зегьы ҟаиҵеит ишахәҭоу еиԥш асасцәа рыдкыларазы.
«Ҳәарада, сара сзы гәырӷьара дуун Владислав Арӡынба иԥылара. Саршанхеит илаз ахаризмеи, иара уи аамҭазгьы гәаартыла ауаҩы изыҟазаашьеи. Динтеллектуал дуун, аԥыза ҳәа ззырҳәаҵәҟьо иакәын», - иҳәоит Муҳадин Али-иԥа.
Борис Аҟбаш напхгара ззиуа Жәларбжьаратәи Ачерқьесстә Ассоциациа анагӡаратә еилакы аделегатцәа идикылоит Аԥсны ахада Владислав Арӡынба, Аҟәа
Аԥсныи Нхыҵ-Кавказтәи ажәларқәеи мчыла Ҭырқәтәылаҟа рахгара иазку алахьеиқәҵаратә усмҩаԥгатә аҿы. Арыӷьарахьала арымарахь: Муҳадин Шенкауа, Џьамалеҭҭин Иумиҭ (Арӡынба), Иури Аргәын, Лацәыш, Владимир Аҩӡба. Сҭамԥыл, 2004 шықәса
Аԥышәа, авторитет, иԥсҭазаара ззикыз аус
Анаҩстәи ашықәсқәа раан Муҳадин Шенкауа иусуреи иԥсҭазаареи хҭысла иҭәызаауеит, аҭакԥхықәрагьы ацлоит. Иԥсҭазаараҿы ихадоу хықәкны иҟалоит имилаҭ аиқәырхареи, уи аҿиареи азҵаара. Муҳадин Али-иԥа Шенкауа хынтә далырххьан Ҟарачы-Черқьессиатәи Ареспубликаҿы иҟоу абазақәа руаажәларратә еилазаарахь (1999, 2012, 2015 шықәсқәа). Аԥсуа-абаза жәлар рзы ихлымӡаахыз, иуадаҩӡаз аамҭақәа раан Шенкауа ианакәзаалакгьы аԥхьагылаҩцәа дыруаӡәкын. Иџьабаа рацәоуп Аԥсны жәлар рџьынџьтәылатә еибашьраан (1992-1993 шш.) агуманитартәи иара егьысгьы еуеиԥшым ацхыраарақәа реиқәыршәараҿы.
Жәларбжьаратәи Ачерқьесстә Ассоциациа анагӡаратә еилакы алахәцәа аизара ашьҭахь. Арымарахьала арыӷьарахь: Иури Агырба, Ирфан Аргәын, Муҳадин Шенкауа, Владимир Аҩӡба, Иури Аргәын. Сҭамԥыл, 2004 шықәса
Еицырдыруа аҵарауаҩ, аҭоурыхҭҵааҩ-аԥсуаҭҵааҩы, иналукааша ауаажәларра-политикатә усзуҩы, Аԥсны ахьыԥшымра азықәԥаҩ Иури Аргәыни Муҳадин Шенкауеи. Сҭамԥыл, 2004 шықәса
Жәларбжьаратәи Ачерқьесстә Ассоциациа анагӡаратә еилакы аизара ахьымҩаԥырго аҭыԥ аҟны. Арымарахьала арыӷьарахь: Иури Агырба, Иунал Агача, Муҳадин Шенкауа. Сҭамԥыл, 2004 шықәса
Абаза культура аиқәырхара иазкыз азҵаарақәа жәпакы Муҳадин Шенкауа иԥышәеи иавторитети рыбзоурала ирласны иӡбахон. Уахь иаҵанакуеит аҟыбаҩ бзиа злоу аҿар рыцхраара, еиуеиԥшым асоциалтәи, акультуратәи проектқәа рынагӡара.
Муҳадин Али-иԥа ҩынтә (2001, 2009 шықәсқәа рзы) далырххьан ҞЧА Жәлар Реизара–Апарламент адепутатс, еиуеиԥшым ашықәсқәа рзы иааникылон абарҭ амаҵура ҭыԥқәа: адгьылқәаарыхратә еилакы ахантәаҩы; арегламенти аинформациатә политикеи рзы аилак ахантәаҩы ихаҭыԥуаҩ; азакәанԥҵареи, азакәанреи, аҳәынҭқарратә ргылареи рзы аилак ахантәаҩы.
Абаза уаажәларратә еидгылақәа Рассоциациа «Аԥсадгьыл» аизара. Афото аҟны: Муҳадин Шенкауа, Мусса Егзакь. Черқьесск, 2018 шықәса
Шьамтәылатәи ахҵәацәа раԥхьатәи агәыԥ рԥылара. Аҟәа, 2012 шықәса
Аԥсны Жәлар Рџьынџьтәылатә еибашьра 20 шықәса ахыҵра иазку аныҳәа. Арымарахьала арыӷьарахь: Алықьса Ладариа, Сервер Амҷба, Лев Амҷба, Руслан Гергьиа, Муҳадин Шенкауа. Аҟәа, 2013 шықәса
Муҳадин Шенкауа дырԥылоит Ԥсҳәынтәи Ҟарачы-Черқьессиа нхара ицаз рхылҵшьҭрақәа, Кавказтәи аибашьра иалаӡыз ргәалашәара амш иазку алахьеиқәҵаратә усмҩаԥгатә. Черқьесск, 2019 шықәса
Муҳадин Шенкауа иԥсҭазаареи имҩаԥиго ауаажәларратә усуреи зегьы алацәажәаразы материалк азхом. Зыламыс цқьоу, зхы ӡырзымго, аиаша иашьҭоу, агәымшәара злоу, зыԥсҭазаара имилаҭ рымаҵ аура иазызкыз – абасоуп ишиахцәажәо Муҳадин изааигәоугьы, хаҭала дыззымдыруагьы. Ажәлар рҟны имоу авторитет уи зегь аршаҳаҭуеит.
Ижәлар реиқәырхареи рыҿиареи аус далацәажәо, Шенкауа иазгәеиҭоит: «Арҭ ашықәсқәа ирылагӡаны аус ду мҩаԥаҳгеит, уи, ҳәарада, изынагӡахомызт зус гәыкала иазнеиуа аԥхьагылаҩцәеи, активистцәеи, зыжәлар рԥеиԥш иашьҭоу ауааԥсыреи рыда. Уи аҩыза аидгылара ада азҵаарақәа зегьы ҳазрыҵгәомызт. Уажәазы иаҳамоуп аструктуратә ҟәша – «Алашара», Адунеизегьтәи аԥсуа-абаза конгресс, урҭ зегьы ҳажәлар рҿаԥхьа иқәгылоу азҵаарақәа рыӡбаразы аус руеит. Ҳусура зегьы асистематизациа ахьазу даара ҳазгәдууп. Ҳара ҳганахьала иҳалшо зегь ҟаҳҵоит ҿыц аполитикахь, ма ауаажәларратә усурахь иааиуа аҿар рабиԥара иҳамоу аԥышәеи, адыррақәеи рыла реибыҭаразы».
Муҳадин Али-иԥа Шенкауа данқәыԥшыз ихазы, ижәлар рзы игәы иҭеикыз зегьы нагӡахеит уҳәар ҟалоит. Насыԥ змоу уаҩны ихы иԥхьаӡоит, ивара дыҟоуп ихатәҩыза бзиа, ан хазына Ирина Адыльгьари-иԥҳа, хҩык иԥацәа, хҩык имоҭацәа – арԥыски, ҩыџьа аҭыԥҳацәеи. Ҳаицәажәара ахыркәшамҭаз Муҳадин Али-иԥа игәырӷьара сыцеиҩишеит: хара имгакәа аҭаацәараҿы даҽа моҭак иира иазыԥшуп.
Муҳадин Шенкауа иԥацәа – Аслан, Руслан, Мураҭ, имоҭа хәыҷы – Диана. Черқьесск, 2006 шықәса
Имоҭацәа – Диана, Аделина, Леон. Черқьесск, 2018 шықәса
Муҳадин Али-иԥеи уи иҭаацәареи зегьы ирзеиӷьаҳшьоит анасыԥ ду, аманшәалара, агәабзиара, ашықәс рацәа!
Аихшара
Ианҭыҵыз арыцхә ала Алфавит ала Ианииз арыцхә ала
Валери Багаҭелиа
28 November 1959
20 November 1934 - 29 January 2014
Марина Барцыц
16 November 1964
Адыльгьари Кьацә
Енвер Қапба
20 October 1936 - 20 April 2004
Хәыхәыт Бӷажәба
15 October 1914 - 23 December 2000
Михаил Ҭраԥшь
10 October 1917 - 28 February 1968
Минадора Зыхәԥҳа
16 September 1949
Ажәабжьқәа
АААК Анацәеи абацәеи рыклуб имҩаԥнагаз раԥхьатәи апрактикатә еиԥылара спикерцәас иқәгылеит ахәыҷтәы психологцәа.
АААК Анацәеи абацәеи рыклуб раԥхьатәи апрактикатә еиԥыларахь ааԥхьара рыҭан ахәыҷтәы психологиа аганахьала Аԥсны иреиӷьу аспециалистцәа Заира Ҟаитани Руслан Хәаџьааи.
АААК Адискуссиатә клуб анапхгаҩы Ирина Турааԥҳа иазгәалҭеит, ахәыҷтәы психологцәа рԥылара анацәеи абацәеи рыбжьара азҿлымҳара ду цәырнагеит ҳәа, уажәнатәгьы иуҳәаратәы иҟоуп Анацәеи абацәеи рыклуб – иқәҿиаратәу проектуп ҳәа. Ишәгәалаҳаршәоит, Анацәеи абацәеи рыклуб – АААК Адискуссиатә клуб аҳәаақәа ирҭагӡаны ихацыркыз проект ҷыданы ишыҟоу. Урҭ аҩбагьы аусура иалагеит ҳазҭоу ашықәс абҵарамзазы.
«Анацәа рганахьала аклуб ахь аинтерес ду шыҟоу ҳбоит, ҳагьгәыӷуеит ҳаԥхьаҟа абацәагьы ҳадҳаԥхьалап ҳәа. Иахьа ҳахьтәоу ауада 25-ҩык роуп иазкуа, уи ҳацәҭшәоуп. Аха [ус шакәугьы] уи заманоуп, избан акәзар анацәеи абацәеи рыбжьара ишьҭаҳхуа атемақәа разҿлымҳара ҳаззыԥшыз аасҭа акыр еиҳахеит. Апроект макьана иқәыԥшуп. Актәи аиԥылараҿы асасцәа ҩажәаҩык иахьреиҳаз ала ҳара иаҳҳәар ҳалшоит, ҳаԥхьаҟа аклуб аӡбахә еиҳаны ианраҳалак, уи иаҭаауа рхыԥхьаӡарагьы иацлоит ҳәа», – лҳәеит Турааԥҳа.
Анацәеи абацәеи рыклуб анапхгаҩы Кама Кәыҵниаԥҳа лажәақәа рыла, аиԥылара сааҭк аиҳа ишымҩаԥысуазгьы, аамҭа зегь акоуп «иазымхеит». Аклуб алахәцәа аимпра рҭахӡамызт, иҵегь ҳаицәажәонда рҳәо иҟан.
«Анацәа аԥхьаҟагьы ааира ргәы азыҳәо иҟоуп. Уажәнатә еиуеиԥшым апроектқәа ҳадыргалоит, аформат ҿыцқәа ҳабжьыргоит, уи уамыргәырӷьар залшом», – лҳәеит Кәыҵниаԥҳа.
Ахәыҷтәы психолог Заира Ҟаитан излалԥхьаӡо ала, Анацәеи абацәеи рыклуб – иуникалтәу ҭыԥуп, актуалра зцу атемақәа жәпакы рышьҭыхра алзыршо.
«Ас еиԥш иҟоу анацәеи абацәеи рԥыларақәа апсихологиатә рккара аганахьала жәаҳәарада ихәарҭоуп, аицәажәаратә форматгьы рымоуп еиҳарак. Лассы-лассы иконкреттәу апроблемақәа рыӡбахә цәырҵуеит, усҟан хаҭала аус зуа апрактикатә абжьгара аҟаҵарагьы улшоит. Зегь реиҳа ирацәаны иҳарҭо азҵаарақәа ахәыҷы иеизҳареи иҿиареи ирыдҳәалоуп», – лҳәеит аиԥылара анхыркәшаха апсихолог Ҟаитан.
Аиԥылара иалахәыз хҩык ахәыҷқәа ран Нара Кәыҵниа иазгәалҭеит, Анацәеи абацәеи рыклуб – аҭаацәарақәа зегьы ргәы иҵхо, хра злоу азҵаарақәа рылацәажәара алзыршо проектуп ҳәа.
«Сара хаҭала хәарҭара злоу аинформациа рацәаны исоуит. Ахәыҷқәа рааӡара ишазнеитәу, ахәыҷы дшеилкаатәу азы схазы лкаақәак ҟасҵеит. Сгәыӷуеит, ас еиԥш аиԥыларақәа аамҭа-аамҭала имҩаԥыслап ҳәа. Иҵегь ҳазлацәажәаша азҵаарақәа рацәаны инханы иҟоуп», – ҳәа азгәалҭеит аклуб алахәыла.
Апсихолог Руслан Хәаџьаа Анацәеи абацәеи рыклуб аԥшьгарақәа зегьы дышрыдгыло иҳәеит. Иара ажәалагала ҟаиҵеит анацәеи абацәеи урҭ рхәыҷқәеи злахәу азеиԥш еиԥылара мҩаԥгазарц, иагьазгәеиҭеит «ахәыҷқәа рхымҩаԥгашьа убас ала иҭуҵаар ауеит ҳәа».
«Ари идеиа бзиаӡоуп, ԥхьаҟагьы иацҵалатәуп хымԥада. Ахәыҷқәа рҿоуп ҳпеиԥш ахьыҟоу, убри аҟнытә апсихологиа аганахьала рааӡара даара акраҵанакуеит, аха ахәыҷы ииашаны дзааӡаша ани абигьы иахәҭоу адыррақәа рымазароуп. Аклуб ус еиԥш иҟоу адыррақәа раиуразы алшара аԥнаҵоит», – иҳәеит Хәаџьаа.
Анацәеи абацәеи рыклуб иаҭааз даҽа анык Инна Барчан илҳәеит Аклуб егьырҭ аиқәшәарақәагьы шыбжьалмыжьуа.
«Ари аҩыза аклуб аԥҵара аидеиа даара ихәарҭоуп ҳара ҳауаажәларразы. Араҟа анацәеи абацәеи ргәаанагарақәа еибырҳәалар рылшоит, рыпроблемақәа ирылацәажәалоит, рыӡбашьа амҩақәа рыԥшаалоит. Иахьатәи аиԥылара даара аинтерес аҵан, аспикерцәа бзиақәан. Аудиториа иаҳагьы амадара рацәазар бзиан, азҵаарақәа иҟоу рацәоуп», – лҳәеит Барчан.
Анацәеи абацәеи рыклуб – Адунеизегьтәи аԥсуа-абаза конгресс иаанартыз Адискуссиатә клуб аҳәаақәа ирҭагӡаны иаԥҵоу проект ҷыдоуп, уи аусура иалагеит абҵарамза 30 рзы. Анацәеи абацәеи рыклуб иалахәхар рылшоит ахәыҷқәа зааӡо зегьы, ихадароу – «азҿлымҳареи амотивациеи рыҟазаароуп».
АААК иаарту Адискуссиатә клуб ӡырнагеит
Аконгресси, адипломатиеи, ихатә ԥышәеи ирызкны: Гыцба – АААК Адискуссиатә клуб раԥхьатәи асас
Аҟәа аусура иалагеит Анацәеи абацәеи рыклуб
АААК Адискуссиатә клуб аиԥылараҿы аҿартә политка иалацәажәеит
Аԥсны АААК Афестиваль "Абаза"
Москватәи аԥсуа диаспора ахаҭарнакцәа «Ԥсра зқәым архәҭа» иацныҟәеит
Москва
Москватәи аԥсуа диаспора алахәцәа Аиааира амш аҽны Урыстәыла аҳҭнықалақь аҿы имҩаԥысыз «Ԥсра зқәым архәҭа» аныҟәара рхы аладырхәит.
Москватәи аԥсуа диаспора ахаҭарнакцәа рхы аладырхәит маи 9 рзы Москва имҩаԥысыз есышықәсатәи агәалашәаратә акциа «Ԥсра зқәым архәҭа».
Сынтәатәи акциа, егьырҭ ашықәсқәа раан еиԥш агәышьҭыҵреи ацәанырра ԥхақәеи аҵаны имҩаԥысит. Аиааира ду агара иузцәырнаго абри агәырӷьара абиԥарақәа зегьы еимнадоит, абацәеи аԥацәеи, абдуцәеи амоҭацәеи – иахьа зыԥсы ҭоуи, наӡаӡа ԥсра зқәыми еицырзеиԥшу доуҳас ирымоуп, иара убри адоуҳауп архәҭа «ԥсра зқәым» акәны иҟазҵогьы. Акциа иалахәу аӡәырҩы рхәыҷқәагьы рыцуп, урҭгьы ар маҭәала еилаҳәоуп, гәацԥыҳәарала ашҭа иқәсуеит. Ауаа амузыкатә арҳәагақәа ааргеит, бжьы хаала аибашьратә ашәақәа рҳәоит. Иара абраҟа арратә чысгьы ҟарҵоит. Асовет Еидгыла иалаз ареспубликақәа доусы рмилаҭтә колоннақәа рҽеизыргоит, Аԥсны аколоннагьы уахь иналаҵаны.
Агәаларшәаратә акциа «Ԥсра зқәым архәҭа» далахәын еицырдыруа аԥсуа ауаажәларра-политикатә усзуҩы Тарас Шамба (1992-2017 шықәсқәа рзы Жәларбжьаратәи аԥсуа-абаза жәлар рассоциациа (Адунеизегьтәи аԥсуа-абаза Конгресс раԥхьатәи ахьӡ – аред.) ахантәаҩыс иҟаз.
«Аиааира амш – ныҳәа дууп, иара еиднакылоит адунеи ажәларқәа зегьы. Ҳара ҳазегьы ибзианы иаҳдыруеит шаҟа рыцҳара ауаа ирзаанага Аҩбатәи Адунеитә еибашьра. «Ԥсра зқәым архәҭа» иаҩызоу акциақәа, ҳәарада, ҳазегьы ҳаизааигәанатәуеит, аҭынчра зхы ақәызҵаз ргәалашәареи, ԥхьаҟа еиҵагыло абиԥарақәа урҭ рфырхаҵара атәы рызнагареи азы алшара ҳанаҭоит», – ҳәа азгәеиҭеит иара.
Аԥсуа гәыԥ иалахәын Москватәи аҵараиурҭақәа рҿы аҵара зҵо аҿар. Аԥсуа арԥыс, астудент Исмеҭ Дбар инапаҿы икын иабду Кәынта Дбари, уи иашьа гәакьа Мирод Дбари рфотосахьақәа.
«Сабду Берлин аҟнынӡа днеит, Аеҵәа Ҟаԥшь аорден ианашьан (зыӡбахә ҳәоу аорден ранашьахон Асовет Еидгыла ахьчара зҽаԥсазтәыз ауаа – аред.), иашьа Мирод ааигәанӡа хабарда ибжьаӡыз дырхыԥхьаӡалан. Ҩышықәса раԥхьа еилаҳкааит иара иҭахара шыҟалаз. Дҭахеит 1943 шықәсазы, Кьерч азааигәара», – еиҭеиҳәеит иҭаацәаратә ҭоурых Исмеҭ Дбар. Убасгьы инацҵаны иазгәеиҭеит, Аџьынџьтәылатә Еибашьра Ду иалахәыз ргәалашәара, урҭ рфырхаҵара аҿаԥхьа иҳаду ауалԥшьа ахамшҭра, ахәыҷқәа рымдара акырӡа шаҵанакуа.
Афашистцәа ԥыххааны ианышьҭаҵаз Аиааира амш – маи 9 – есышықәса инарҭбааны иазгәарҭоит Урыстәылеи, Асовет Еидгыла иалаз атәылақәеи рҟны адагьы, адунеи еиуеԥшым ақалақьқәеи атәылақәеи рҿы. Аԥснынтә Аџьынџьтәылатә Еибашьра ду афронт ахь ицеит 55 нызқьҩык инареиҳаны ауааԥсыра, урҭ рыҟнытә – 15 500-ҩык милаҭла иаԥсыуаан. Убасгьы, аибашьра афронт аҟны еибашьуан х-нызқьҩык инареиҳаны ашәуаа.
АААК ахаҭарнакцәа Кавказтәи аибашьра иалаӡыз ргәаладыршәеит
Кавказ ашьхарыуа жәларқәа мчыла Османтәи аимпериахь рхырҵәара 155 шықәса ахыҵра инамаданы, Адунеизегьтәи аԥсуа-абаза конгресс ахаҭарнакцәа Аҟәа игылоу Кавказтәи аибашьра иалаӡыз рбаҟа амҵан ашәҭқәа шьҭарҵеит, иара убас «Ашьамаҟа» захьӡу агәаларшәагатә цахақәа ршеит Аԥсныи Ҭырқәтәылеи.
Адунеизегьтәи аԥсуа-абаза конгресс аделегациа Кавказтәи аибашьра иалаӡыз ргәалашәара ршьеит, Амҳаџьырцәа рыԥшаҳәаҿы игылоу абаҟа аҿаԥхьа ашәҭшьыҵәрақәа шьҭарҵеит аҩаша, лаҵарамза 21 рзы.
Абри аҽны аԥсуа-абаза милаҭ ахаҭарнакцәа рахь ааԥхьара ҟаиҵеит АААК Иреиҳаӡоу ахеилак ахантәаҩы Мусса Егзакь.
«Аԥсуа-абаза, аубых, адыга жәларқәа уҳәа убас егьырҭ ашьхарыуа жәларқәа мчыла атәым дгьылқәа рахь рахгара атрагедиа155 шықәса ахыҵуеит. Убасҟан иҟалаз арыцҳара амшала ҳхылҵшьҭрақәа иахьа адунеи атәылақәа 50 инареиҳаны ирылаԥсоуп. Арҭ ахҭыс хлымӡаахқәа ҳхашҭраны иҟаӡам, еснагь иҳацзаауа убри агәалашәара ҳацхраароуп ҳнаҩс игыло абиԥарақәа рзы аԥеиԥш лаша аагара аус аҿы», – иҳәеит иара.
Егзакь иазгәеиҭеит Аконгресс алахәцәа зегьы шеиднакыло «ҳажәлар рлахьынҵа ахӡыӡаара, аҭоурыхтә ԥсадгьыл аҿы хәарҭас ҳҟаландаз ҳәа аҽазышәара».
Кавказтәи аибашьра аилгара 155 шықәса ахыҵра иазкны Аконгресс иаԥшьнагеит иагьымҩаԥнагеит акциа «Ашьамаҟа». Уи мҩаԥысит Аԥсны ақалақьқәеи Ҭырқәтәыла иҟоу аԥсуа-абаза диаспореи рҟны. Ашьамаҟа зныз агәаларшәагатә цахақәа зқьы инареиҳаны ирызшан ари аҽны Кавказтәи аибашьра иалаӡыз ҳажәлар гәалсрала изџьабоз ауаа.
Аԥсны аҳҭнықалақь аҿы агәаларшәагатә цахақәа ршон Аконгресс ахаҭарнакцәа «Нарҭаа рымца» аиқәҵараан, иара уа Амҳаџьырцәа рбаҟа ахьгылоу азааигәара.
Инар Гыцба иажәақәа рыла, ари акциа есышықәса имҩаԥгалахоит. АААК ауснагӡаратә маӡаныҟәгаҩ агәыӷра ааирԥшит агәаларшәагатә цаха «Ашьамаҟа» аамҭа еиқәаҵәақәа ирылаӡыз Кавказ ажәларқәа ргәалашәара иасимволхоит ҳәа.
Агәалашәаратә усмҩаԥгатәқәа ирылахәын Ҭырқәтәылантә зҭоурых ԥсадгьыл ахь ихынҳәыз арепатриантцәа. Суреиа Чаха – хылҵшьҭрала дубыхуп, аџьабара амш аҽны абаҟахьы дааит, XIX-тәи ашәышықәсазтәи атрагедиатә хҭысқәа ирылаӡыз лабдуцәа лгәалалыршәарц. Лара излалԥхьаӡо ала, «абри аҩыза аусмҩаԥгатәқәа рылахәра аҵак ду амоуп аԥсуа-абаза милаҭ ахаҭарнакцәа зегьы рзы».
Кавказтәи аибашьра иалаӡыз ргәаладыршәеит Аҟәа
«Ҳажәлар мчыла ршьам дгьыл ианахырцоз урҭ ашықәс еиқәаҵәақәа ҳхашҭыр ҟалаӡом. Ҿыц игыло абиԥарақәагьы абри ҳҭоурых рхашҭны иҟамлароуп ахаан,» – ҳәа азгәалҭеит лара.
Ҭырқәтәыла иҟоу аԥсуа абаза диаспора ахаҭарнакцәагьы Азинмчра нагӡа змоу Аԥсны ахаҭарнак Вадим Ҳаразиа раԥхьа днаргыланы Кавказтәи аибашьра иалаӡыз ҳауаажәлар ргәалашәара ршьеит аҭырқәа қыҭа Бабалы инеины – ари аҭыԥахь ауп Аԥснытәи ахҵәацәа раԥхьа иахьықәнагалаз.
Адиаспора ахаҭарнакцәа гәацԥыҳәарала иадгылеит акциа «Ашьамаҟа», ргәы иадыркуан агәаларшәагатә цахақәа Аԥсны иҟоу аԥсуааи адунеи еиуеиԥшым аҭыԥқәа рҟны инхо ҳџьынџьуааи дареи шаӡәыку аарԥшуа.
Кавказтәи аибашьра иалаӡыз ргәаладыршәеит Ҟабарда-Балкариа ахеидкылақәа "Абазеи" "Алашареи" рхаҭарнакцәа, иара убас АААК арегионалтә ҟәша алахәцәеи
© Владимир Ԥшьеноҟәа
Ҟарачы-Черқьестәыла ауаажәларра Кавказтәи аибашьра иалаӡыз ргәаладыршәеит Черқьесск ақалақьаҿ игылоу урҭ рбаҟахьы инеины
Аџьабара амш лаҵарамза 21 рзы азгәаҭара машәырым. Ари аҽны 1864 шықәсазы Гәбаадәы (иахьазы Урыстәыла иахәҭаку Краснаиа Полиана – аред.) арратә парад мҩаԥысит шәышықәсабжак ицоз Кавказтәи аибашьра анҵәара ахьӡала. Шәнызқьҩыла аҭыԥантәи ауааԥсыра рлахьынҵа аӡбеит ари аибашьра. Наџьнатә аахыс изқәынхоз ршьам дгьылқәа ныжьны Османтәи аимпериахь ихҵәар акәхеит, уантәи адунеи иԥсаҟьаны иалаԥсоуп.
Акциа алахәцәа амшын аҟәараҿы Агәалашәара иасимволу амца еиқәырҵеит
Маиҟәаԥ имҩаԥысит апроект «Аԥсны. Аҭоурых, акульутра, иахьатәи аамҭа» аӡыргара
© www.mkra.org
Адунеи аҿы
Мрагыларатәи аҳәынҭқарратә музеи Нхыҵкавказтәи аҟәша аҟны, Аԥсныи Адыгатәылеи ркультуратә министррақәа ирыбжьоу акультуратә усеицура аҳәаақәа ирҭагӡаны, Маиҟәаԥ имҩаԥган акультуратә-цәыргақәҵатә проект «Аԥсны. Аҭоурых, акульутра, иахьатәи аамҭа» аӡыргара.
Акультуратә-цәыргақәҵатә проект «Аԥсны. Аҭоурых, акультура, иахьатәи аамҭа» аҳәаақәа ирҭагӡаны Маиҟәаԥ имҩаԥган ацәыргақәҵа «Аԥсны асахьаҭыхыҩцәа», афотоцәыргақәҵа «Ажәытәтәи Аҟәа архитектура», иара убасгьы астол гьежь «Иахьатәи адунеи аҟны акультуратә ҭынха аиқәырхара. Ауадаҩрақәа, апроблемақәа, аперспективақәа»ҳәа хьӡыс измаз. Акультуратә-цәыргақәҵатә проект ӡырган Мрагыларатәи аҳәынҭқарратә амузеи Нхыҵкавказтәи аҟәша аҟны ахәаша, жәабран 22.
Аԥсны аделегациа иахагылаз Аԥсны акультуреи аҭоурыхтә-культуратә ҭынха ахьчаразы аминистр Ельвира Арсалиа АААК аинформациатә портал иазеиҭалҳәеит, апроект «Аԥсны. Аҭоурых, акульутра, иахьатәи аамҭа» Аԥсныи Адыгатәылеи ркультура аминистррақәа ирыбжьоу аусеицуразы Амеморандум аусмҩаԥгатәқәа ишырхыԥхьаӡалоу.
«Ари апроект аҳәаақәа ирҭагӡаны ҳара Аԥсны аҭоурых мацара акәӡам ҳазлацәажәо, убасгьы ишьҭыхуп иахьазы актуалра зҵоу азҵаарақәа — акультуратә-ҭоурыхтә ҭынха аиқәырхара, арҿиаратә аԥшьгамҭақәа адгылара рзура уҳәа ирызку. Ҳара ҳажәларқәа (араҟа: аԥсуааи адыгааи — аред.) иузеиҟәымҭхо культуралеи доуҳалеи еидҳәалоуп, агәра ганы сыҟоуп, иахьатәи ҳусеицура аформат ҳаизыҟазаашьақәа иҿыцу аимпульс шрырҭо», - лҳәеит Арсалиаԥҳа.
Ельвира Арсалиа убасгьы иазгәалҭеит, ацәыргақәҵа аҳәаақәа ирҭагӡаны ишынагӡаз акырзҵазкуа аусмҩаԥгатәқәа, Аԥсны асахьаҭыхыҩцәа Реидгыла 80 шықәса ахыҵра иазкыз ацәыргақәҵа «Аԥсны асахьаҭыхыҩцәа» уахь иналаҵаны. Лара иацылҵеит, ари аекспозициа Маиҟәаԥ даҽа мызкы ишаартызаауа, анаҩс Москвеи Санкт-Петербурги ишцәыргахо атәгьы.
Ацәыргақәҵа иаҭаауа рзы ицәыргоуп асахьаҭыхыҩцәеи, аскульпторцәеи, аграфикеи, адекоративтә напҟазацәа русумҭақәа, иара убасгьы аԥсуа милаҭтә маҭәа — Аԥсны акультуреи аҭоурыхтә-культуратә ҭынха ахьчаразы аминистр, Аԥсны асахьаҭыхыҩцәа Реидгыла алахәҩы, Урыстәыла адизаинерцәа Реидгыла алахәҩы, Гәлиа ихьӡ зху Аҳәынҭқарратә премиа алауреат Ельвира Арсалиа лусумҭақәа рҟынтә.
«Ҳара ҳзы акраҵанакуеит ацәыргақәҵа аусура Адыгатәылантә иахьалагаз. Имҩаԥысуа аусмҩаԥгатәқәа зегьы рҿы апрофессионалтә знеишьеи аиҩызареи аҳра руеит», - лҳәеит Арсалиаԥҳа.
Ацәыргақәҵа «Аԥсны асахьаҭыхаҩцәа» даҭааит Адыгатәыла акультура аминистр Иури Атулев. Иара иазгәеиҭеит ари аҩыза аусмҩаԥгатәқәа ирыбзоураны аишьаратә жәлар ркультура еиҳа еиӷьны аилкааразы алшарақәа шаԥҵахо.
«Ҳаизыҟазаашьақәа активлатәи аусеицура рыцуп, лымкаала аҵыхәтәантәи ашықәсқәа рзы. Ари акциа алыршахеит аусеицуразы Аиқәшаҳаҭра ҳнапы анаҵаҳаҩ ашьҭахь. Акраҵанакуеит арҿиара знапы алаку ауаа аиҩызара анрыбжьоу, иара убасгьы хаҭала дара русумҭақәа убаратәы алшара аныҟоу. Хымԥада, ԥхьаҟагьы ҳусеицура иацҵахоит», - иҳәеит Атулев.
Акультуратә-цәыргақәҵатә проект «Аԥсны. Аҭоурых, акультура, иахьатәи аамҭа» аҳәаақәа ирҭагӡаны имҩаԥган афотоцәыргақәҵа «Ажәытәтәи Аҟәа». Уаҟа ицәырган уиникалтәу Ажәытәтәи Аҟәа аграждантә архитектуреи, XIX-тәи ашәышықәса анҵәамҭеи XX-тәи ашәышықәса алагамҭеи рааны 2500 шықәса зхыҵуа ақьалақь ахаҿра беиа зныԥшуа афотосахьақәа.
«Афотоцәыргақәҵа хықәкы хадас иаман уи иаҭааз Аԥсны архитектуратә хаҿсахьа дырбара. Афотосахьақәа рҿы иаарԥшу аргыларақәа реиҳарак Аҭоурыхтә-культуратә ҭынха аобиектқәа рҳәынҭқарратә сиа иануп, урҭ хымԥада, Аминистрра иҷыдоу аҟәша хылаԥшра рынаҭоит.
Астол гежь «Иахьатәи адунеи аҟны акультуратә ҭынха аиқәырхара. Ауадаҩрақәа, апроблемақәа, аперспективақәа» аҳәаақәа ирҭагӡаны уи алахәылацәа алацәажәеит аглобализациа аамҭазы аусеицура аформақәа, иара убасгьы иазгәарҭеит ԥхьаҟатәи аусмҩаԥгатәқәа рыплан.
Акультуратә-цәыргақәҵатә проект «Аԥсны. Аҭоурых, акульутра, иахьатәи аамҭа» мҩаԥган 2010 ашықәс азы Аԥсныи Адыгатәылеи ркультура аминистррақәа рнапы зҵарҩыз аусеицуразы Амеморандум инақәыршәаны.
Апринц Ольденбургтәи: акурорт Гагра ашьаҭаркҩы
Ахаҭарақәа
Урыстәыла аҳцәа рзы «аҳауазҩыдаратә станциа» ҳәа иԥхьаӡаз акурорт Гагра ашьаҭаркра – апринц Александр Ольденбургтәи ихьӡ иадҳәалоуп. Ҳазҭоу ашықәс азы апринц диижьҭеи иҵуеит 175 шықәса.
Александр Пиотр-иԥа Ольденбургтәи еицырдыруа анемец хылҵшьҭра змаз аурыс герцогтә ҭауад жәла датәын. Ари ажәла ахәҭакуп Ольденбургцәа рзеиԥш дианастиа – уи шоит абарҭ ажәлақәа рыла: Гольштеин-Готторп-Романоваа (ажәла «аиҳабыратә» махәҭа, Урыстәылатәи аимпериа ахадара азыруан аимператрица Елизавета Пиотр-иԥҳа лыԥсҭазаара даналҵ ашьҭахь (1762 шықәса) – аред.), Гольштеин-Готторпаа (уажәазы Германиа аҩада-мраҭашәараҿы иҟоу Ольденбургаа Ргерцогра хадара азыруан – аред.). Аҵыхәтәантәи амахәҭахь дагьаҵанакуан Александр Пиотр-иԥа.
Александр Пиотр-иԥа Ольденбургтәи
Санкт-Петербургтәи иԥсҭазаара
Александр Пиотр-иԥа диит 1844 шықәса, лаҵарамза 21 рзы (иҿыцу астиль ала – рашәарамза 2 – аред.) Пиотр Гьаргь-иԥа Ольденбургтәии апринцесса Терезиа Нассаускаеи рҭаацәараҿы. Абрыла – Урыстәыла аимператор Павел I имоҭа-шьмоҭацәа дыруаӡәкын.
Фредерик Диубуа де Монпере: Кавказ атәымуаҩ иблала
1890 шықәса, ԥхынҷкәын мзазы, Ольденбургаа рҭаацәаратә ԥарала, апринц ихаҭа далахәны Санкт-Петербург иаартын аексперименталтә медициназы Аимператортә Институт (иахьазы – аексперименталтә медицина Аинститут. 1917 шықәсанӡа, апериодикатә кьыԥхь аҟны «апринц Ольденбургтәи Иинститут» ҳәа иашьҭан – аред.), Иван Павлов (аурыс, асовет ҵарауаҩ-афизиолог, 1904 шықәсазы амедицинеи афизиологиеи рзы Нобельтәи апремиа алауреат – аред.) аекспериментқәа ахьымҩаԥигоз.
Асасааирҭеи аресторани «Гагрыԥшь»
© livejournal
1870-1876 шықәсқәа рзы апринц амаҵура дахысуан Преображенсктәи аполк алеиб-гвардиа аҟны, 1877-1878 шықәсқәа рзы аинрал-маиор ичын иманы далахәын Аурыс-аҭырқәа еибашьра. 1895 шықәсазы дыҟан аинфантериа аҟнытә аинралси, аҳ иуаа рыҟны аинрал-адиутантси, иара убасгьы Урыстәалатәи Аимпериа Аҳәынҭқарратә Хеилак алахәҩыси. 1903 шықәсазы еицырдыруа аурыс сахьаҭыхҩы Илиа Репин, Ахеилак алахәцәа дрыларгыланы Александр Пиотр-иԥа исахьа ҭихуеит зышәагаа даара идуу – «Аҳәынҭқарратә Хеилак шәышықәса ахыҵра иазку агәырӷьаратә Еилатәара, 1901 шықәса, лаҵарамза 7» ҳәа хьӡыс измоу апортрет аҟны. Ари аусумҭа 1938 шықәса инаркны ицәыргақәҵоуп Санкт-Петербургтәи Аҳәынҭқарратә Аурыс музеи аҟны.
Иара убасгьы, 1889 шықәсазы Санкт-Петербург, Литеиныи апроспект аҟны апринц иԥсадгьыл азы илшамҭақәа азгәаҭаны издыргылеит абаҟа.
Гагратәи абааши уи акәша-мыкәшеи
XIX-тәи ашәышықәсазы Гагра аӡмахқәа ахьырацәаз ҭыԥын, араҟа ашыӡ чымазара лассы-лассы иуԥылон. Аԥхынра – иааузымычҳауа хәыҵашоуран. Даараӡа игәыгәҭажьын Гагратәи Абааҭа – Аԥсны Урыстәылатәи аимпериа иахәҭакны ианыҟала ашьҭахь (Александр I Иманифест инақәыршәаны, Аԥсны аҳра Урыстәыла аимпериа иадҵан 1810 шықәсазы автономтә зинқәа аҭаны, ус иҟан 1864 шықәсанӡа – аред.) араҟа арратә гарнизон еиҿкаан. 1825 шықәсазы, адекабристцәа еицырдыруа рықәгыларақәа рышьҭахь (Петербург иҟоу Сенаттәи ашҭа аҟны атәра аԥыхразы аамсҭацәа рықәгыларақәа. Ақәгыларақәа шьаҽын – аред.) Абааҭа иҟаз агарнизон ахь дахган ақәгыларақәа ирылахәыз ашәҟәыҩҩы Александр Бестужев-Марлински.
Гагра асахьа зну ашәҟәаарт
1836 шықәса, рашәарамза 19 рзы Александр Бестужев-Марлински иашьцәа Николаи, Ксенофонти Полевоираа (ажурнал «Московски телеграф» аҭыжьыҩцәа) рахь иҩуеит асаламшәҟәы, уаҟа абас еиԥш Гагра дахцәажәоит: «Амшын Еиқәа аԥшаҳәаҿы, ашьха дуқәа рыбжьара гәаҩарак ыҟоуп. Уаҟа ԥшакгьы бжьысуам; ахра ҿҟьарсҭақәа ирхылҟьо ашоура уаҩы изычҳауа иҟам, насгьы уи зегьы азымхошәа, аӡиасгьы нҭабоит, уи аҭыԥ аҟны зыфҩы бааԥсу аӡаҩа ааҟалоит. Уи аиҩхаа аҟны баашәа ак гылоуп, уи иааҟәымҵӡакәа аӷацәа адсылоит. Абаа ахаҭа акәзар, уаҟа шықәсык ала гарнизонки бжаки аруаа ашыӡ иагоит, иаанхазгьы хынҳәуеит ачымазара ӷәӷәа рыманы. Уаҟа игылоуп 5-тәи Амшынеиқәатәи абатальон, урҭ адунеи аҽрымадара рылшоит мшынла мацара, арахә ааӡаразы дгьыл хәыҷыкгьы ахьрымам иахҟьаны, ашықәснтәарак ибаахьоу ажьҵаа мацара афара иаҿуп. Ажәакала иуҳәазор, аурысқәа рзы иҭархагоу Қырҭтәылан, Гагра ахьӡгьы аԥсра уқәырҵа иаҩызоуп».
Шәышықәсабжак ашьҭахь, Александр Пиотр-иԥа Ольденбургтәи ари аҭып азы игәаанагара зынӡа даҽакын, даара игәгьы азцеит.
Апринц Ольденбургтәи ихан зну ашәҟәаарт
Ԥсыуала апринц иԥылара
Дышԥақәнагалеи апринц Аԥсныҟа, насгьы ҭоурыхс иамоузеи акурорт Гагра ашьақәгылара? Уи атәы инарҭбааны истатиаҿы далацәажәоит апрофессор, аҭоурыхҭҵааҩы Станислав Лакоба.
Николаи II иԥылара
Уи аиԥылараан иҟалеит даараӡа аинтерес зҵаз хҭыск. Ладариа зыжәлаз аиҭагаҩ ила, аԥсуаа апринц иахь иҟарҵеит аҳәара, иара дзыхьчоз аполициауаа рабџьар аҟнытә шәақьқәак аамҭала ириҭарц, ашьхара ицаны абнаҳәа, мамзар абнакәтырцына шьны изааргарц азы. Араҟа иҳәатәуп, аҳра иҟанаҵаз адҵала, 1898 шықәса инаркны Гәдоуҭа аҵакырадгьыл аҟны инхоз ауааԥсыра зегьы абџьар шрымхыз атәы.
«Апринц жәлар дипломатцәа рахь ихы нарханы дааԥышәырччан, х-шәақьк аԥсуаа ирырҭараз адҵа ҟаиҵеит», – ҳәа иҩуеит Лакоба. Хара имгакәа ашәарыцаҩцәа хынҳәуеит абнаџьмақәа ҩба шьны ирыманы. Апринц даараӡа игәаԥхеит ари аиқәшәара, акрифон, акрижәуан, «аԥсуаа ргәабзиаразы» аныҳәаҿа ашьҭыхрагьы ихашҭуамызт. Мышқәак рышьҭахь, апринц даҭаауеит Афон Ҿыц, анаҩс – Аҟәа.
Аҟәа дыҟанаҵ апринц Ольденбургтәи дырҭаауеит – абаҳча «Синоп» (XIX-тәи шықәсазы ақалақь аҿацә аҿы иаԥҵаз асубтропикатә баҳча. Аамҭак ашьҭахь ари абаҳча ааихәоит аҭауад ду Александр Михаил-иԥа Романов – аред.), Николаи Смецкои инхарҭа (аурыс меценат, абзиаҟаҵаҩы, Аҟәатәи адендропарк аԥызҵаз, Гәылрыԥшь азааигәара асанаториақәа зыргылаз – аред.), Фиодор Ноев ибаҳчақәа (аурыс ашәҭааӡаҩы, ашәҭ агиацинт Аԥсны иалазырҵәаз – аред.). Апринц Аԥсны иибаз убасҟаара анырра инаҭеит, иагәгьы азцеит, Санкт-Петербургҟа даныхынҳә иуа – аимператор Николаи II зегьы изеиҭеиҳәеит. Иагьазгәеиҭеит, Кавказ ииԥшааз аҭыԥ аҟны ишьаху акурорт аԥҵара шалшо, адгьылбжьарамшынтә Ривиера иаҵамхо.
«1901 шықәса, рашәарамза 20 рзы ахазынарҭа аҟнытә иазоужьын 100 нызқь мааҭ хьыла Гагратәи аҳауазҩыдаратә станциа аргыларазы», – иҩуеит Станислав Лакоба.
Гагра аргылара
Гагра, аресторан «Гагрыԥшьи», апринц Ольденбургтәи ихани ибаҳчеи
© Инал Бжьаниа/Наала Аҩӡԥҳа
Аресторан «Гагрыԥшь», иахьатәи ҳаамҭа
«Гагрыԥшь», аҩадатәи аган ала
© АААЛ / Наала Аҩӡԥҳа
Баден ақалақь аҿы иҟоу аладагерманиатәи автозаупд Gaggenau иатәу автобус, ҳамҭас иҭан Александр Ольденбургтәи Амшын Еиқәа аҿықәантәи акурорт Гагра атранспорттә ҭахрақәа рзы. 1907 шықәса
© Scherl/Süddeutsche Zeitung
1917 шықәсазы ареволиуциатә ҵысрақәа аналага, апринц Ольденбургтәи Урыстәылатәи Аимпериа аҟнытә дықәҵны, Финлиандиа далсны Германиаҟа дцоит. Аҵыхәтәантәи ишықәсқәа ихигеит афранцыз қалақь Биарриц аҟны. Иԥсҭазаара далҵит 1932 шықәсазы, 88 шықәса шихыҵуаз. Анышә дамадоуп дахьынхоз ақалақь аҟны, Атлантика аԥшаҳәаҿы.
Аԥсны аҭоурых аҿы Александр Пиотр-иԥа Ольденбургтәи ихьӡ наунагӡа иаанхоит Аԥсныи, Кавказтәи амшынҿықәи рҟны иреиӷьӡоу акурорттә қалақь аргылаҩ иаҳасабала.
Апринц Ольденбургтәи ибаҳча иахьатәи аамҭазы
Станислав Лакоба. Апринц Александр Ольденбургтәи
Анатоли Клиуев. Апринц Ольденбургтәи — акурорт Гагра «аб».
Амилаҭ маҭәа аӡахшьа арҵаразы «Алашара» имҩаԥнагоз апроект хыркәшоуп Аҟәа
Ахҭысқәа
ИАЕ «Алашара» аԥшьгарала Аҟәа имҩаԥысуаз аԥсуа милаҭтә маҭәа аӡахшьа иазкыз акурсқәа хыркәшоуп.
Аԥсны аҳҭнықалақь аҿы ихыркәшоуп аԥсуа милаҭтә хаҵа маҭәа аӡахшьа арҵаразы ҷыдала еиҿкааз акурс азыӡырыҩцәа разыҟаҵара иазкыз апроект. Ишәгәалаҳаршәоит, арҭ акурсқәа шаартыз ИАЕ «Алашара» аԥшьгарала, ассоциациа ахада Мусса Егзакь ишьақәирӷәӷәаз 2019 шықәсазтәи апрограмма инақәыршәаны, хықәкысгьы ирыман аԥсуа-абаза напҟазара ахкқәа реиқәырхара. Апроект нагӡоуп Аҟәатәи аӡахра ашкол «Мода-Текс» аус ацурала.
ИАЕ «Алашара» Аԥсны иҟоу ахаҭарнак Алиас Аиба еиҭеиҳәеит, апроект ԥшьымз ирҭагӡаны ишымҩаԥысуаз. Амилаҭ маҭәа аӡахшьа рҵон хәҩык ауааԥсыра. Рҵара ахыркәшамҭаз апроект алахәцәа ахацәа ркостиумқәа хәба рӡахит.
«Ари апроект хықәкы хадас иамоу – аԥсуа милаҭтә маҭәа аларҵәароуп, иара убасгьы уи аӡахшьа иацу акәама-ҵамақәа здыруа аҟазацәа рхыԥхьаӡара аизырҳара, ус анакәха уи аԥсуа-абаза милаҭтә костиум атрадициақәа реиқәырхара иацхраауеит», – иҳәеит Алиас Аиба.
Аӡахреи асреи рышкол «Мода-Текс» аҟны рҵаҩыс аус зуа Кетеван Лихобабенко лакәзаргьы иазгәалҭеит апроект рхы шаладырхәыз акыраамҭа аԥсуа милаҭ маҭәа аинтерес змаз, уи аӡахшьа зҵар зҭахыз аҭыԥҳацәа.
Арҵаҩы лажәақәа рыла, акурсқәа қәҿиарала имҩаԥысит, уадаҩра ҳәа акгьы рԥымлеит. Лара иазгәалҭеит иара убасгьы, ари апроекти уи иацназго егьырҭ апрограммақәеи рҵакы шдуу, ажәлар ркультуреи рытрадициақәеи реиқәырхара иацхраауеит аҟнытә.
«Ԥшьымз ирылагӡаны апроект алахәцәа идҳарҵон амаҭәа аибыҭашьа, аӡахшьа атехнологиа, дара ахысит убас амаҭәа асахьа аҭыхшьа акурсгьы. Агәыӷра сымоуп, амилаҭ маҭәа еиҳа лассы-лассы ауаа иршәырҵалап ҳәа еиуеиԥшым ахҭысқәа раан», – лҳәеит Лихобабенко.
Апроект аиҿкааҩцәеи, хаҭалагьы Мусса Егзакьи иҭабуп ҳәа ралҳәеит акурс аушьҭымҭацәа ируаӡәку аӡахҩы қәыԥш Ревекка Цәеиԥҳа.
«Сара сзы игәахәара дуун абас еиԥш аинтерес зҵоу апроект сахьалахәыз. Амилаҭ маҭәа ҿазҵар зҭаху рацәаҩхап ҳәа сгәыӷуеит», – лҳәеит Ревекка Цәеиԥҳа.
Аԥсуа-абаза милаҭ рыҿиара ацхырааразы жәларбжьаратәи ассоциациа «Алашара» уажәтәи аамҭазы апроект ацҵаразы иҟоу алшарақәа еилнакаауеит: апроект аҩбатәи аетап аҟны амилаҭ маҭәа аӡахшьа зҵар зҭаху аҳәса рымаҭәа аус адырулалоит. Акурс ҿыц ахь адкылара аналаго заанаҵ ирылаҳәахоит.
Апрофессор Хьиуитт: имаӡаркыроу абызшәақәа рызгәыбылра англыз Аԥсныҟа дшаанагаз
© abkhazinform.com
Ахаҭарақәа
Иналукааша алингвист, кавказҭҵааҩы, Лондонтәи ауниверситет апрофессор Џьорџь Хьиуитт Аԥсныҟа дықәнагалеит иуадаҩу абызшәақәа дахьрызҿлымҳаз иабзоураны – ара данаагьы, инасыԥ иԥшааит, аҩызцәеи аколлегацәеи ирҳаит, аҩбатәи ҩнык еиԥш изыҟалеит.
Џьорџь Хьиуитт – англыз профессор, иналукааша аҵарауаҩ-кавказҭҵааҩы иԥсҭазаара Аԥсны иадиҳәалеит. Аԥсуа дгьыл ахь даазгаз амҩа џьоушьаратә иҟоуп. Абызшәақәа дхәыҷаахыс интересс иман, еиҳаракгьы ижәытәу, иуадаҩу абызшәақәа.
Иара диит 1949 шықәса, абҵарамза 11 рзы Томас Дуглас Хьиуитти уи иԥшәмаԥҳәыс Джоани рҭаацәараҿы, Британиа ду, Донкастер ақалақь аҟны. Хьиуиттаа рыжәла аҭоурых акыр аинтерес аҵоуп. Иаҳҳәап, иан лышьҭрала иабдуцәа руаӡәк акрал Генрих V диабашьуан 1410 шықәсазы ангылзцәеи афранцызцәеи реибашьраан Азинкур азааигәара (иахьатәи Франциа аҵакырадгьыл аҟны – аред.). Иахьатәи Британиатәи агәыргьын ашьҭрамадаҩ Уельстәи апринц Чарлз иԥҳәыс, Корнуольсктәи агерцогиниа Камилла лхылҵшьҭреи иара иҭаацәареи ихароу аиуарагьы рыбжьоуп.
Џьорџь Хьиуитт
© georgehewitt.net
Абызшәа маӡак аҳасабала
Донкастер аҷкәынцәа рзы Аграмматикатә школ аҿы аҵара аниҵоз Џьорџь Хьиуитт қәыԥш абызшәақәа шицааиуаз гәеиҭеит. Абызшәа – ауаа реимадара алзыршо акы аҳасабала еиԥш иара дазҿлымҳамызт, дуаҩымуа дахьыҟаз азыҳәан. Еиҳаракгьы Хьиуитт абызшәақәа дышрызнеиуаз «имаӡаркырооу», идырым, еилкаатәу ахыԥҽыгақәа реиԥш акәын.
«Сҵара ахԥатәи ашықәс азы ажәытә бырзен бызшәа аҵара салагеит, ус сышнеиуаз алатин бызшәеи, абырзен бызшәеи, афранцыз бызшәеи, анемец бызшәеи еилыскаауа аҟнынӡа снеит. Англыз бызшәалоума иарбанзаалак даҽа бызшәак алоума ауаа рацәажәара ахаангьы интересс иахьсымамыз аҟнытә, 18 шықәса анысхыҵуаз инҭырҳәцааны исҵарц азы иалысхит [иԥсхьоу] алатин бызшәеи ажәытә бырзен бызшәеи, иара убасгьы ажәытәтәи аҭоурых», — ҳәа игәалаиршәоит апрофессор Хьиуитт.
1972 шықәсазы Џьорџь Хьиуитт далгеит Кембриџь иҟоу Иоанн Ацқьа ихьӡ зху аколлеџь. 1973 шықәсазы алингвист идиплом иоуит, 1976 шықәсазы – дмагистрхеит.
Апрофессор Џьорџь Хьиуитт ашәҟәы «Аԥсны Ахаҿсахьақәа» кны
© Александр Орлов-Кретчмер ихатә архив аҟнытә
Англыз бызшәала аԥсшәа иазкны
Џьорџь Хьиуитти Тевфик Есенчи, Сҭамԥыл, аԥхын, 1974 шықәса
Апрофессор иажәақәа рыла, иараӡәк иакәын – аубых жәлар рцынҵәарах – зхатәы бызшәала ацәажәара зылшоз. Хьиуитт усҟан Есенч Сҭамԥыл диԥшааит, хәымш иара иҿы дыҟан, иажәаҳәа аниҵон. Ари анҵамҭа иахьа изҭаху иоуртә иҟоуп апрофессор Хьиуитт исаит аҟны.
1975 шықәсазы Џьорџь Хьиуитт илиршеит ақырҭшәеи егьырҭ дзызҿлымҳахаз кавказтәи абызшәақәеи (еиҳаракгьы ачерқьес бызшәа) рҵаразы Қарҭҟа дрышьҭыртә аҟаҵара. Аха уа дахьнеиз англыз бызшәала ачерқьес бызшәа иалацәажәашаз ҳәа уаҩ дизымԥшааит. Аха аҵарауаҩ қәыԥш дырԥылеит англыз бызшәала аԥсуа бызшәа алацәажәара иақәшаҳаҭхаз Аԥснынтәи аспиранткацәа ҩыџьа – Заира Хьиԥҳаи, Аза Иналԥҳаи.
Ҩышықәса ааҵуаны Заира ԥҳәысс дааигоит. Абас џьашьахәыла Џьорџь Хьиуитт илингвистикатә интересқәа иаарыхәҭакхеит аԥсуа бызшәагьы.
Џьорџь Хьиуитти иԥҳәыс Заиреи
Аҟәа даныҟоу: «аԥсуаа рбызшәала драцәажәартә дыҟоуп»
Џьорџь Хьиуитт раԥхьаӡа акәны Аԥсныҟа дааит 1976 шықәса, мшаԥымзазы: дааит Қарҭынтәи Аҟәаҟа автобусла, дагьаангылеит иахьазы ибылны игылоу асасааирҭа «Абхазиа» аҟны. Иара ибзиаӡаны игәалашәоит раԥхьаӡа акәны иибаз ақалақь изцәырнагаз ацәаныррақәа.
«Асасааирҭаҟны санннеи хәлахьан. Убас хәлахьан, иаразнакгьы исзеилымкааит абас амшын сазааигәаӡаны сшыҟоу. Ашьыжь, аԥенџьыр снадгыланы аԥарда саннаха, иҭынчӡа иҟаз Аҟәатәи абаӷәаза сынхыԥшылеит, уи аԥшӡара сыбла хнакит, уаантәи избарҭан убасгьы ахәқәа ирҿагылаз аҩнқәа – ԥшшәыла еиуеиԥшымыз рхыбрақәа Баграт ишьхарахь еиврыԥххаа ицон», - ҳәа исахьаркны еиҭеиҳәоит Хьиуитт.
Хьиуитт раԥхьаӡатәи Аԥсны иаҭаара иалагӡаны драбадырит иналукааша аԥсуа ҵарауаа, урҭ рхыԥхьаӡараҿы иҟан – Шьалуа Инал-Иԥа, Гьаргь Ӡиӡариа, Константин Шьаҟрыл, Сергеи Зыхәба уҳәа убас егьырҭгьы. Иара лингвистк иаҳасабала раԥхьаӡа иргыланы дзызҿлымҳаз аԥсуа бызшәа иазкыз азҵаарақәа ракәын.
Џьорџь Хьиуитт аӡиа Риҵа аҟны
Араҟа иҳәатәуп, иахьазы апрофессор ибзиаӡаны аԥсшәеи ақырҭшәеи рыла дышцәажәо, аха иара ихаҭа ихы ӡырымгакәа иазгәеиҭоит «ауаа дара рбызшәала срацәажәартә сыҟоуп ауп», ҳәа, насгьы иациҵоит инагӡаны иидыруа бызшәа заҵәык шакәу – уи ангылз бызшәоуп.
Апрофессор Хьиуитти уи иԥҳәыс Заира Хьиԥҳаи аус адырулон акыр зҵазкуаз аԥсуа бызшәа арҵагатә цхыраагӡақәа, урҭ рхыԥхьаӡараҿы иҟоуп: «Аԥсуа бызшәа» (ҩ-томк), «Аԥсуа газеҭқәа рыԥхьаразы ацхыраагӡа», «Аԥсуа жәлар рҿаԥыцтә ҳәамҭақәа» (Зураб Џьапуеи иареи еицеиқәдыршәеит), «Аԥсуа жәлартә традицақәа рдаҟьақәа», «Аԥсуа бызшәа ахаларҵага».
Џьорџь Хьиуитт Аԥсуа баарыԥхра ахыжәжәарақәа дрыдгыланы
Ақырҭуа жәлар рахь иаарту асалмшәҟәы
Аԥсны жәлар рџьынџьтәылатә еибашьра (1992-1993 шықәсқәа – аред.) алагаанӡа апрофессор Хьиуитти, иԥшәмаԥҳәыси, ҩыџьа иԥҳацәеи иманы есышықәса Аԥсны даҭаауан, Очамчыра инхо иԥшәмаԥҳәыс лҭаацәараҿы хымз инарзынаԥшуа рыԥсы ршьон.
«1989 шықәсанӡа Аԥсны сгәалашәараҿы инхеит – аԥсҭазаара ахьеилашуаз ҭыԥны, сара иахьынӡазбоз, милаҭс изтәызаалакгьы ауааԥсыра реизыҟазаашьақәа бзиан. Ҳәарада, аԥсуааи ақырҭқәеи аибарххарақәа рыбжьалар ҳәа сацәшәон, уи аҩыза ацәаныррагьы сызцәырызгаз Егры-нхыҵ инхоз ақырҭқәа рҟынтә исаҳауаз цәажәарақәак ракәын. Аԥсны аҩнуҵҟа иҟаз аизыҟазаашьақәа ртәы ҳҳәозар, даҽазныкгьы сара ишызбоз ала, араҟа ауаа пату еиқәырҵон, рыгәра еибагон. Иаҳҳәап, Очамчыра ҿырԥштәыс иааҳгозар, ауаа џьара ицозаргьы рыҩнашәқәа адыркӡомызт. Убри зегь дырны, схаҿы исзаамго акы акәны иҟалеит, 1989 шықәсазы, абас иаарласны аҭыԥантәи ақырҭқәеи агырқәеи Гамсахәырдиа (Звиад Гамсахәырдиа – қырҭтәылатәи ауаажәларратәи аполитикатәи усзуҩы, Қырҭтәылатәи Асоветтә Республика Иреиҳаӡоу Асовет ахантәаҩы, 1990-тәи ашықәсқәа рзы Қырҭтәыла раԥхьатәи ахада – аред.). иҩызаз ауаа ирҳәоз ашовинисттә хшыҩҵакқәеи ацәажәарақәеи иахьрыдгылаз».
1989 шықәсазы аԥсуааи ақырҭқәеи рыбжьара иҟалаз аидысларақәа (1989 шықәса, ԥхынгәымзазы Аҟәа иҟалаз, аԥсҭбарақәа зцыз бџьаршьҭыхлатәи аидыслара – аред.) хаҭала избаз, насгьы аҩ-жәларык реизыҟазаашьақәа иаарласны аицәахара ишаҿу еилызкаауаз Џьорџь Хьиуитт, ԥхынгәымзазы ақырҭуа жәлар рахь иҩуеит иаарту асаламшәҟәы. Уи аҟны иара иаартны дрылацәажәоит игәы ԥызжәоз ақырҭқәа егьырҭ ажәларқәа ирҿагыланы иаԥшьыргоз ашовинисттә, анационалисттә қәгыларақәа.
Џьорџь Хьиуитти Владислав Арӡынбеи
Заира Хьиԥҳа, Владислав Арӡынба, Џьорџь Хьиуитт
Араҟа иазгәаҭатәуп, ари асаламшәҟәы анцәырҵуаз аамҭазы, апрофессор Хьиуитт Қырҭтәыла зегь реиҳа пату зқәыз аҳәаанырцәтәи кавказҭҵааҩцәа дшырхыԥхьаӡалаз. Иара изы Қарҭ ашәқәа зегь аартын, иара дықәгылон қырҭшәала ақырҭуа телехәаԥшрала, уи, ҳәарада, атәылауаа зегьы хнахит. Аха исаламшәҟәы аамышьҭахь иара изы Қырҭтәылаҟа амҩа акит. Хьиуитт официалла «ақырҭуа жәлар раӷа» ҳәа ахьӡ ихҵан.
Уи асаламшәҟәы игәаларшәо, апрофессор Хьиуитт иазгәеиҭоит, иара аҭыӡшәа аҟаҵара дшашьҭамыз, хықәкысгьы имаз даҽак шакәыз: «Сара исҭахын, ақырҭқәа рҿы исымаз ахьӡи апатуи рыбзоурала уи атәылаҿы «ахы зхагылаз» ауааԥсыра ргәы архаҵара, Мераб Костава, Звиад Гамсахәырдиа, Гиа Чанҭуриа, Иракли Ҵереҭелиа реиԥш иҟоу аппозиционерцәа ирхылҵуаз ашовинизм зегьы арбгар шалшо атәы иазхәыцырц, еилыркаарц. Аха, рыцҳарас иҟалаз, уи аамҭазы «ахы зхагылаз» ауаа ыҟамызт, ҳара ҳазегьы иаҳдыруеит, аԥсуааи, ауаԥсааи, дара ақырҭқәеи рзы уи ашовинизм иахылҿиааз арыцҳарақәа ртәы».
Убас акәын ишыҟаз усҟантәи иуадаҩыз аамҭақәа рзы апрофессор Џьорџь Хьиуитт иникылаз ахаҵареи агәымшәареи зцыз аппозициа.
Џьорџь Хьиуитти Муса Шанибови, Маиҟәаԥ, 1992 шықәса
Аԥсныи Британиа Дуи рыбжьара
Аибашьра анеилга ашьҭахь Џьорџь Хьиуитт иҭаацәара Аԥсны иаҭаауеит 1996 шықәсазы. Џьорџьи Заиреи рыԥҳацәа аԥсуа хьыӡқәа рымоуп – Амра, Гәында. Аӡӷабцәа ибзиаӡаны, егьырҭ еиуеиԥшым абызшәақәа реиԥшҵәҟьа, аԥсшәа рдыруеит. Иахьазы апрофессор Хьиуитт дабдухахьеит, ԥшьҩык амоҭацәа имоуп – Александра, Анна Џьоан, Софиа, Николь.
Заира Хьиԥҳаи Џьорџь Хьиуитти рмоҭацәа Софиеи Александри Қьырса ныҳәазы, 2013 шықәса
Џьорџь Хьиуитти Заира Хьиԥҳаи, урҭ рыԥҳа Амра Хьиуитти. Рыԥҳа Гәындеи рымаҳә Асҭамыр Кәартааи рчараҿы, Аҟәа, 2011 шықәса
ьорџьи Заиреи Хьиуиттааи рыԥҳа Гәындеи - Аҟәа аиашьаратә қалақь Килмарнок (Шотландиа) иаҭааз аԥсуа делегациа иахәҭакны
20 шықәса инарзынаԥшуа Аԥсны инхоз асахьаҭыхҩы Варвара Бубнова лусумҭақәа цәыргақәҵоуп Москва
© umbra.media
Ахҭысқәа
Ахатә коллекциаҟны иҵәаху, шамахамзар иуԥымло асахьаҭыхҩы Варвара Бубнова лусумҭақәа рцәыргақәҵа аатит Москва, Марина Цветаева лмузеи аҟны.
Еицырдыруа асахьаҭыхҩы Варвара Бубнова, 20 шықәса инареиҳаны Аԥсны инхоз, лусумҭақәа рцәыргақәҵа аатит Москва, Марина Цветаева лыҩны-амузеи аҟны. «Варвара Бубнова: Аурыс авангарди, иапониатәи атрадициеи» ҳәа хьӡыс измоу ацәыргақәҵаҿы иаарԥшуп аурыс сахьаҭыхҩы Аԥсныи Иапониеи данынхоз аамҭақәа рзы иаԥылҵаз лусумҭақәа.
Варвара Бубнова
© artrz.ru
Варвара Бубнова аус луеит
© mkdc-sukhum.com
Варвара Бубнова лқәыԥшра шықәсқәа Асовет мчра анышьақәгылоз аамҭақәа ирықәшәеит. Асахьаҭыхҩы нхара ҳәа диасуеит Иапониаҟа, уаҟа акыршықәсагьы дынхон, аха анаҩс дхынҳәуеит Асовет Еидгылахь, нхарҭа ҭыԥсгьы иалылхуеит Аҟәа.
Варвара Бубнова сахьала еиқәлыршәаз ашәҟәқәа
«Аҟәа амчхара лоуит, ҿыц лыԥсы ҭалеит уҳәар ҟалоит. 80 шықәса раҟара лхыҵхьан, аха уи аамҭа лҟазараҿы зегьы иреиӷьын, еиҳа аекспрессиа зцыз, ишашаӡа иҟаз аамҭан», - иҳәоит аҟазараҭҵааҩы.
Аекспозициа кураторс дамоуп асахьаҭыхҩы, аҟазараҭҵааҩы, лара Бубнова лҵаҩы Александр Лозовои
Иапониатәи апериод ахь иаҵанакуа лусумҭақәа ртәы уҳәозар, иахьазы Иапониа иҭыҵуа аурыс авангард (Бубнова раԥхьатәи лусумҭақәа зланагӡаз ахырхарҭа) иазку акьыԥхьымҭақәа рҟны лыхьӡ ахьарбам ыҟам.
Варвара Бубнова лусумҭа: Иапониа, ақыҭа иалсны ицо амҩа, 1945 шықәса
© Аԥсны Аҳәынҭқарра Амилаҭтә сахьатә галереиа Афонд
Варвара Бубнова лусумҭа: Иапониа, Фудзиама, 1945 шықәса
Александр Лозовои инацҵаны иазгәеиҭеит, ари аусмҩаԥгатә икамертәу ацәыргақәҵа шакәу: ицәыргоуп ахатә коллекциа аҟны иҵәаху аусумҭақәа жәиԥшь.
Варвара Бубнова лусумҭа: Аҟәатәи аԥшаҳәа, 1959 шықәса
Иахьазы аколлекциа зтәу Кирилл Барашков, аекспозициазы аусумҭақәа цәырызгаз, еиҭеиҳәеит, Бубнова лсахьақәа лассы-лассы акәымзаргьы, аамҭа-аамҭала ишцәырырго.
«1970-шықәсқәа рзы Пушкин ихьӡ зху аҿыханҵатә ҟазара амузеи аҟны имҩаԥысуан ацәыргақәҵа. Жәашықәса раԥхьа – Третиаковтәи агалереиа аҟны. Ес-хышықәса Бубнова лусумҭақәа рцәыргақәҵа еиҿылкаауеит Шьазина Агрԥҳа (москватәи асахьаркыратә галереиа «Шьазина» аԥҵаҩы, Фазиль Искандер ихьӡ зху Жәларбжьаратәи акультуратә фонд «Ауаҩы игыларҭа» аиҳабы – аред.)», - иҳәеит Барашков.
Арымарахьала Кирилл Барашков - Варвара Бубнова лусумҭақәа рколлекциа знапаҿы иҟоу
Шьазина Агрԥҳа, лара лхаҭа лажәақәа рыла, акыршықәса «Варвара Дмитри-иԥҳа лҭынха аларҵәара, аӡыргара» лнапы алакуп.
«Варвара Бубнова – зеиԥш дмаҷу сахьаҭыхҩуп, аенциклопедиатә ҵареи, аамысҭашәаратә ааӡареи змаз уаҩын. Аха зегь реиҳа уамашәа иубаша – илылаз аетикатә ҳаракыра, уи лыԥсҭазаараҿы илхылгаз ауадаҩрақәа шырацәазгьы, зныкгьы дацәхьамҵит. Иахьазы уи акраҵанакуеит – ҿырԥштәыс, алабжьарак иаҩызоу, иналукааша арккаҩы ихаҿсахьеиԥш», - лҳәеит Агрԥҳа.
Варвара Бубнова лавтопортрет, 1964 шықәса
Варвара Бубнова лусумҭа: Алахьеиқәҵара, 1960 шықәса
Уи лажәақәа рыла, ицәыргоу аусумҭақәа руак – 1922 шықәсазы иҭыху асахьа «Маска» – убасҟак аинтрес аҵоуп, «иҷыданы, хаҭала аҭҵаара иаԥсоуп».
Варвара Бубнова диит Ленинград (Асовет аамҭазы Санкт-Петербург хьӡыс иамаз - аред.). Петербургтәи асахьаркыратә академиа доушьҭымҭоуп, «Аҿар Реидгыла» (Урыстәыла раԥхьатәи авангардтә хеилакқәа руак – аред.) далахәҩын, анаҩс – Асахьаркыратә культура аинститут аусзуҩыс дыҟан.
Варвара лаҳәшьцәа, Мариеи Аннеи Бубноваа
1932 шықәсазы Бубнова нхара ҳәа дцоит Токиоҟа, лаҳәшьеиҵбы, аскрипка арҳәаҩы Анна лышҟа. Анна лыԥшәма асамураи Оно иашьа иԥҳа лакәны дыҟан еицырдыруа асахьаҭыхҩы, амузыкаԥҵаҩы Иоко Оно – Джон Леннон («Битлз» аԥҵаҩцәа руаӡәк) иԥҳәыс. Анна лакәын Иоко хәаҷы амузыка лзырҵоз, Варвара лакәзар – ахәыҷы иллырҵон аҭыхшьа. Варвара Иапониа дынхон 34 шықәса, анаҩс даауеит Аԥсныҟа.
© baba-deda.ru
Лыԥсҭазаара анҵәамҭазоуп Ленинградҟа даныхынҳә. Иахьазы лара лсахьақәа иреиҳаӡоу урыстәылатәи, аҳәаанырцәтәи амузеиқәа реизгақәа ирылоуп.
Варвара Бубнова лусумҭақәа рцәыргақәҵаҿы, Аҟәа, 2016 шықәса, лаҵарамза. Архивтә фотосахьа
Ажәабжьқәа
Черқьесск иҟоу ИАЕ «Алашара» аҟәша анапхгаҩы ихаҭыԥуаҩ, зхы иақәиҭу аиқәԥара азыҟаҵаҩ Расул Чыкәа даиааит Урыстәылатәи Афедерациа аспорт аминистрра иаԥнаҵаз Амилаҭтә премиа.
Черқьесск иҟоу ИАЕ «Алашара» аҟәша анапхгаҩы ихаҭыԥуаҩ, Аспорт аҿиара аҟәша аиҳабы Расул Чыкәа даиааит Урыстәылатәи Афедерациа аспорт аминистрра иаԥнаҵаз Амилаҭтә премиа, «Аспорт зегьы рзы» ҳәа хьӡыс измаз аноминациаҿы иара далхын ақыҭаҿы абаҩрҵәыра-спорттә усура зегьы иреиӷьу аиҿкааҩыс.
© minsport.gov.ru
Расул Чыкәа 25 шықәса инареиҳаны аспорт инапы алакуп. Жәашықәса иара зхы иақәиҭу аиқәԥарала иҽазыҟаиҵон, анаҩс апрофессионалтә зыҟаҵаҩыс дҟалоит. Аҵыхәтәантәи фышықәса Ҟарачы-Черқьесиа иҟоу ашәуа қыҭақәа рҟны амассатә спорт арҿиара аус даҿуп.
Зыӡбахә ҳәоу аконкурс Чыкәа раԥхьаӡа акәны ихы алаирхәит, аиааирагьы иаразнак игеит. Ари аҩыза алҵшәа, иара игәаанагарала, аԥсуа-абаза диаспора ахаҭарнакцәа иҟарҵаз адгылара иабзоуроуп.
«Активла рыбжьы сырҭон. Хаҭала исзырыҩуан. Сгәы шьҭырхуан. Ҳәарада, уи сара сзы гәахәаран», - иҳәеит иара.
Урыстәылатәи Афедерациа Амилаҭтә спорттә премиа аконкурс алахәцәа х-етапк иахысит. Актәи аетап аҟны имҩаԥган аконкурсқәа, урҭ рлыҵшәақәа рыла номинациацыԥхьаӡа иқәыргылан х-кандидатурак. Иааизакны иҟан 11 номинациа. Аҩбатәи аетап аҟны аусура иалагоит иналукааша аспортсменцәеи, азыҟаҵаҩцәеи, Урыстәыла акультуреи аполитикеи аусзуҩцәеи злоу Аексперттә хеидкыла, иара убасгьы, Амилаҭтә спорттә премиа асаит аҟны иаԥшьгахоит ауааԥсыра рыбжьыҭара. Ахԥатәи аетап аҟны – Урыстәылатәи Афедерациа аспорт аминистрра аихшьалақәа ҟанаҵоит.
Аспорт ахь иара дхәыҷны дааигеит иаб иашьа Валентин Чыкәа, анаҩс уи иазыҟаҵаҩысгьы дҟалеит. Аспортсмен иажәақәа рыла, аспорт агәыбылра изыркыз иаб иашьа иоуп, уи иара изы «дҿырԥшыга дуун».
«Аҽазыҟаҵарақәеи иааидкыланы аспорти ҭакԥхықәрала дахьрызнеиуаз иабзоураны аспорт аҿы алҵшәа бзиақәа соуртә сҟалеит. Азыҟаҵаҩ ибаҩхатәра адагьы, иара аспорт менеџьер бзиасгьы дыҟан, уи сара иахьа уажәраанӡагьы исҵо акоуп. Саныхәыҷызнатә зегь рыла саб иашьа сиеиԥшзарц сҭахын, иара иахьазы идунеи иԥсаххьеит», - иҳәеит Чыкәа.
Иара иациҵеит, иахьа дызҿыԥшуа хаҭараны дшыҟоу Адунеизегьтәи аԥсуа-абаза конгресс ахантәаҩы, «Алашара» ахада Мусса Егзакь шиакәу.
«Уи сара снапхгаҩыс дахьыҟоу азы акәӡам, ҳажәлар зегь рзы дҿырԥшыгоуп азоуп», - ҳәа азгәеиҭеит Расул Чыкәа.
Иара иажәақәа рыла, Амилаҭтә премиа аиԥш иҟоу аҳамҭа ҳаракы аиура иара изы – еиҳагьы аусуразы агәамч изҭазҵо, аҳаракыра аҿыцқәа рахь дхьазырԥшуа импульсуп. ́
«Сара сзы ари аиааира иаҵанакуа рацәоуп. Уи даҽазныкгьы ишьақәнарӷәӷәоит ҳкоманда амҩа иаша ишану», - ҳәа иажәа хиркәшеит Расул Чыкәа.
Урыстәылатәи Афедерациа Аспорт аминистрра иаԥнаҵаз амилаҭтә спорттә премиа Урыстәыла аспорт ахырхарҭала иҟоу ихадоу аҳамҭақәа ируакуп. Иара анашьара мҩаԥысуеит 2010 шықәса инаркны. Ииасыз ашықәсқәа ирылагӡаны аноминациқәа рхыԥхьаӡара иацлеит, аха хадаратәла иалкаақәаз рҽырымԥсахӡеит. Урҭ ирымҽхаркуеит аспорт иадҳәалоу еиуеиԥшым ахырхарҭақәа: хаҭала аспорт аҽазыҟаҵара, агәызҩыдаратә ԥсҭазаара апропаганда, абаҩрҵәыреи аспорти, аспорттә обиектқәа, адаптивтә спорт уҳәа убас егьырҭгьы. Апремиа аԥҵоуижьҭеи уи ранаршьахьеит жәпаҩыла Урыстәыла иналукаша аспорт аусзуҩцәа
Адиаспора Египет
Рауф Абаза Египет иҟоу аԥсуа-абаза диаспора иазкны: зҳәоу еиқәшәоу ҭаацәара дукны ҳаҟоуп
© Рауф Абаза (Маан) иархив аҟынтә
Египет
Египет иҟоу аԥсуа-абаза диаспора ахаҭарнак Рауф Абаза (Маан) АААК аинфопортал иазеиҭеиҳәеит уатәи адиаспора шьақәзыргыло Абаза ҭаацәара рҷыдарақәеи рыԥсҭазаашьеи атәы.
Египет иҟоу аԥсуа-абаза диаспора – зҳәоу еиқәшәоу, еимадоу ҭаацәара дук еиԥш иҟоуп ҳәа Аконгресс аинфопортал иазеиҭеиҳәеит адиаспораа иналукааша ахаҭарнакцәа ируаӡәку Рауф Абаза (Маан), Аин-Шамс ауниверситет аҟны ауаажәларратә еимадарақәа рзы консультантс аус зуа. Ишәгәалаҳаршәоит Египет инхо аԥсуаа абазақәеи зегьы ажәла Абаза еиднакылоит, официаллагьы уи ажәла ныҟәыргоит. Ҭоурыхла доусы жәлақәас ирымаз згәалашәо ыҟоуп, изхашҭхьоугьы ыҟоуп.
Ахыԥхьаӡара, анхарҭа ҭыԥ, адин
Рауф Абаза (Маан) иажәақәа рыла, Египеттәи аԥсуа-абаза диаспора рхыԥхьаӡараҵәҟьа ашьақәыргылара уадаҩуп, аха дыррақәак рыла, иахьазы атәыла иқәынхоит зықьҩык инареиҳаны аԥсуааи абазақәеи рхылҵшьҭрақәа.
«Аиҳараҩык ахьынхо Египет апровинциа дуқәа хԥа рҿоуп: Еш-Шаркиа, Каир, нас Александриа», – иҳәеит Абаза (Маан).
Египет иҟоу Абазаа рыжәла ахаҭарнакцәа зегьы амсылман дин ныҟәыргоит.
Абазаа рыжәла аполитикеи аҳәынҭқарратә маҵзуреи рҟны
Еиуеиԥшым аамҭақәа рзы Абазаа рыжәла ахаҭарнакцәа аӡәырҩы египеттәи Апарламент иалан, иара убас амуниципалтә хеилакқәеи, еиуеиԥшым амчратә, аҳәынҭқарратә усбарҭақәеи рҟны аус руан.
«Иахьазы Жәлар реизара (Египеттәи Апарламент ҵаҟатәи апалата, 518-ҩык адепутатцәа злоу – аред.) иалоуп Абаза жәла ныҟәызго хҩык адепутатцәа: Хани Дери Абаза, Аҳмед Фуад Абаза, Ваџьи Хәыссеин Абаза», – ҳәа еиҭеиҳәеит Рауф Абаза (Маан).
1882 шықәса инаркны аԥсуа-абаза диаспора рҟынтә имнистрцәахаз даара ирацәаҩуп.
«Иаҳҳәап, Шәлиман Ҳасан Ԥашьа Абаза ауаажәларратә усқәа рминистрс дыҟан. Десуки Ибрагим Аль-Сида Ԥашьа Абаза икариера хацыркхеит ауаажәларратә усқәа рминистр имаҵурахьы иаҭарала, анаҩс атранспорт аминистрс дҟарҵеит, анаҩс 1947 шықәсанӡа Агәыҳалалратә ҳамҭақәа рыҟаҵара аминистрра дахагылан, аҵыхәтәан Египет Адәныҟатәи аусқәа рминистрс дҟалеит. Махер Бек Абаза афымцатә енергетика аминистрра дахагылан 20 шықәса инареиҳаны, Амин Аҳмед Абаза иакәзар, ақыҭанхамҩа аминистрс дыҟан 2011 шықәсанӡа», – ҳәа аҳәынҭқарратә усзуҩцәа аӡәырҩы рыхьӡқәа еиқәиԥхьаӡеит Рауф Абаза (Маан).
Фуад Абазеи Маҳмуда Абазеи рԥылараан, мшаԥымза 6, 1923 шықәса.
Аҳаҭыртә хьыӡқәа занашьоу
Абазаа рҭаацәара – иахьа уажәраанӡагьы аҳаҭыртә хьӡы Ԥашьа ҳәа зыжәла иаддыргыло Египет аҭаацәарақәа ируакуп (аҳаҭыр хьӡқәа Ԥашьа, ма Бек Египеттәи аҳцәа иналукааша аҭаацәарақәа рхаҭарнакцәа ирхырҵон – аред.). Абазаа рыжәла жәҩык ахаҭарнакцәа ирыхҵоуп ари ахьӡ (Аль-Сид Ԥашьа Абаза, Шәлиман Ԥашьа Абаза, Аҳмед Ԥашьа Абаза, Исмаил Ԥашьа Абаза, Моҳамед Ԥашьа Абаза, Абд-Азиз Ԥашьа Абаза, Фуад Ԥашьа Абаза, Десуки Ԥашьа Абаза, Азиз Ԥашьа Абаза – аред.)
Рауф Абаза (Маан) иажәақәа рыла, Абазаа рыжәла ахаҭарнакцәа аӡәырҩы иахьагьы Египет акрызҵазкуа амаҵурақәа ааныркылоит. Иара иазгәеиҭеит, адиаспора рыбжьара ишырацәоу зыхьӡ нагоу аҳақьымцәа, анџьнырцәа, аҳасабеилыргаҩцәа, аконсультантцәа, аӡбарҭатә усбарҭақәа русзуҩцәа, аҩныҵҟатәи аусқәеи арбџьармчқәеи рафицарцәа. Абазаа аус руеит Египет иреиҳаӡоу акоммерциатә банкқәа рҿы, Египет ахьынӡанаӡа-ааӡо иҟоу анефттә, ателекоммуникациатә наплакқәа рҿы.
Рауф Абаза (Маан) Аԥсны иаҭаараан, 2018 шықәса, абҵарамза
Апроблемақәеи урҭ рыӡбашьеи
Рауф Абаза (Маан) гәалсрала иазгәеиҭеит, Абазаа рыбжьара иахьазы зхатәы бызшәа здыруа ҳәа уаҩ шыҟам. Ипроблема дууп ҳәа иԥхьаӡоит иара убас египеттәи адиаспора ахаҭарнакцәа реиҳараҩык Аԥсназы иарбанзаалак информациак ахьрымам. Дақәгәыӷуеит АААК аусура абарҭ аҩ-проблемак рыӡбараҿы ицхыраагӡахап ҳәа.
«Аинформациатә кампаниақәа рымҩаԥгаразы аҭакԥхықәра ду шәыдуп шәара (АААК – аред.), иара убасгьы аԥсуа-абаза ҿар реиҭанеиааира аус аҟынгьы, убри алыршатәуп, доусы рыҩныҟақәа ианыгьежьлак ирбаз-ираҳаз еиҭарҳәаларц азы», – иҳәеит Рауф Абаза (Маан).
Иажәа хыркәшауа иара иазгәеиҭеит, абас еиԥш иҟоу аибабареи, аиҭанеиааирақәеи рыбзоурала аԥсуа-абаза диаспора ахаҭарнакцәа ишрылшо адунеи ду иалаԥсоу Абазаа зегь еимыздо ацҳаражәҳәаҩ-ныҟәаҩцәас аҟазаара.
Рауф Абаза (Маан) АААК ахаҭарнакцәа дрыцны, Египет, мшаԥымза 2019 шықәса
АААК аделегациа усуратә ныҟәарала Египет иаҭааны иҟоуп
Адунеизегьтәи аԥсуа-абаза Конгресси Египет акультуреи аҟазареи рырҿиаразы Афонди русеицура иалацәажәеит
Муҳаммад Абаза Египет иҟоу аԥсуа диаспора иазкны: Аԥсны иаҳа ҳамадазароуп
Рауль Ҳаџьымба Шьамтәыла
Рауль Ҳаџьымба Шьамтәыла иҟоу аԥсуа-адыга диаспора рхаҭарнакцәа дырԥылеит
© Аԥсны Аҳәынҭқарра ахада иофициалтә саит
Шьамтәыла
Аԥсны ахада Рауль Ҳаџьымба Шьамтәыла официалла иаҭаара аан аԥсуа-адыга диаспора рхаҭарнакцәа дырԥылеит, иара убас Уалид Маршьан анышә дахьамадоу днеит.
Аԥсны ахада Рауль Ҳаџьымба Шьамтәылатәи Арабтә Республика раԥхьаӡатәи иофициалтә аҭаара аҳәаақәа ирҭагӡаны цәыббрамза 7 рзы Дамаск ақалақь аҟны дырԥылеит аԥсуа-адыга (ачеркьес) диаспора рхаҭарнакцәа дырԥылеит, иара убас ашәҭшьыҵәрақәа шьҭаиҵеит аԥсуа-абаза милаҭ рҟны зыхьӡ нагоу Уалид Маршьан инышәынҭраҿы. Абри атәы АААК аинформациатә портал иазеиҭалҳәеит Аԥсны ахада ипресс-маӡаныҟәгаҩ Наала Аҩӡԥҳа.
Аԥсны ахада Шьамтәыла официалла иаҭаара
Абаза жәлар рхаҭарнакцәа рԥылара даара иԥханы, аиҩызаратә ҟазшьа аманы имҩаԥысит ҳәа еиҭалҳәеит Аҩӡԥҳа.
«Ҳџьынџьуаа гәыбылрала, гәахәара дула дрыдыркылеит атәыла ахада, нас уи ицыз аделегациагьы. Аиԥылараҿы ҳашьцәа изныкымкәа иазгәарҭеит даара ишеигәырӷьо аҩ-тәылак рыбжьара ишьақәгылаз хырхарҭа рацәалатәи аусеицуреи аиҩызареи», – ҳәа азгәалҭеит Аԥсны ахада ипресс-маӡаныҟәгаҩ.
Аиԥылараан Аԥсны ахада Шьамтәылатәи ҳашьцәа рахь ихы нарханы дықәгылеит, иагьазгәеиҭеит Аԥсны жәлар даара ахәшьара ҳаракы шарҭо Шьамтәыла ахада Башар аль-Асад Аԥсны ахьыԥшымра азхаиҵарц ахьыиӡбаз. Ҳаџьымба иациҵеит аԥсуа жәлар шьамтәылатәи рашьцәа ишрылаҽхәо.
«Акыр иаԥсоу ҳашьцәа, даара ҳгәы шәыладууп. Иахьа ҳалаҽхәар ҳалшоит аԥсуа жәлар акыраамҭа иззыԥшыз ахҭыс – Аԥсныи Шьамтәылеи аизыҟазаашьақәа ахьҳабжьалаз. Башар аль-Асад Аԥсны ахьыԥшымра азхаҵарала афырхаҵаратә шьаҿа ҟаиҵеит. Ҳара уи ашьаҿа ахә ҳаракӡаны иаҳшьоит», – ҳәа азгәеиҭеит Ҳаџьымба.
Иара еиҭеиҳәеит цәыббра 4 рзы имҩаԥысыз Шьамтәыла ахадеи иареи реиԥылараан ишалацәажәаз аҩ-тәылак рыбжьара аусеицура арҿиаразы амҩақәа.
«Сара агәра ганы сыҟоуп аҩ-ганкгьы рыла ҳаизыҟазаашьақәа зырҿиаша ашьаҿақәа шыҟаҵахо. Шьамтәыла ҳшьапы анықәҳаргыла инаркны араатәи ажәлар рыԥхарреи ргәыразреи ҳнырит. Шьамтәыла иҳанаҭаз азхаҵара – ҭоурыхтә хҭыс дууп Аԥсназы. Агәра згоит ҳаиҩызара наӡаӡа иԥкымкәа, иӷәӷәаӡа ишыҟазаауа!» – иҳәеит Аԥсны ахада.
Шьамтәыла иқәынхо аԥсуа-адыга (ачерқьес) диаспора рхаҭарнакцәа реиҳараҩӡак алахәуп ачерқьес уаажәларратә еилазаара «Адыга-Хаса», 1949 шықәсазы Шьамтәыла иаԥҵаз. Иахьазы аилазаара иалоуп аа-нызқьҩык инареиҳаны ауааԥсыра, урҭ рҟынтә ҩышәҩык инареиҳаны абаза жәлар ирхаҭарнакцәоуп.
«Адыга-Хаса» ахантәаҩы Рыдуан Бардоҟәа иазгәеиҭеит Аԥсны ахада Шьамтәыла иаҭаара – Шьамтәыла азгьы ихҭыс дууп ҳәа.
Аԥсны Аҳәынҭқарра Арепатриациазы аминистрра адыррақәа рыла, 2011 шықәса инаркны Аԥсныҟа иаахьеит аашәҩык инареиҳаны шьамтәылатәи ахҵәацәа, урҭ рҟынтә иахьазы Аԥсны нхара ҳәа иаангыланы иҟоуп хәышәҩык инареиҳаны. Раӷьырак анхарҭа ҭыԥқәа рыла еиқәыршәоуп, егьырҭгьы рхатәы ҩнқәа раиура иазыԥшуп.
Шьамтәылатәи Арабтә Республика официалла иаҭаара иалагӡаны Аԥсны ахада Рауль Ҳаџьымба Шьамтәылатәи ар реинрал, иналукааша аԥсуа-абаза жәлар рхаҭарнак Уалид Маршьан иҳаҭгәын даҭааны ашәҭқәа шьҭеиҵеит.
Уалид Маршьан иԥсы анҭаз даара акыр аџьабаа ибеит Шьамтәылеи Аԥсныи рыжәларқәа реизааигәатәразы, изныкымкәа Аԥсныҟагьы даахьан. Аԥсны ахада иофициалтә саит ишаанацҳауа ала, Рауль Ҳаџьымба хықәкыла дырԥылеит Уалид Маршьан иҭаацәагьы.
Аԥсны ахада Шьамтәыла официалла даҭааит цәыббрамза 4 рзы. Ҳаџьымбеи Асади напы аҵарҩит аҩ-тәылак рыбжьара Аиҩызареи аусеицуреи рзы аиқәшаҳаҭра. Ҳазҭоу ашықәс лаҵарамза 29 рзы Шьамтәыла адунеи иаланаҳәеит Аԥсны ахьыԥшымра жәларбжьаратәи азхаҵара шанаҭо, адипломатиатә еизыҟазаашьақәагьы рышьақәыргыларагьы ишазыхиоу.
Ажәабжьқәа
Адунеизегьтәи аԥсуа-абаза конгресс арегионалтә хеилак ҿыц аанартит Голландиа, арҭ амшқәа рзы имҩаԥысуа Аконгресс аделегациа русуратә аҭаара аҳәаақәа ирҭагӡаны.
АААК аусзуҩцәа ишьақәдыргылеит Аконгресс арегионалтә ҟәша ҿыц, уи иалахәхеит Голландиа инхо аԥсуа-абаза жәлар рхаҭарнакцәа. Абри атәы ҳәан Аконгресс аделегациа усуратә ныҟәарала ицаны иахьыҟоу Голландиа иқәынхо ҳауаажәлар рԥылараан.
Европа атәылақәа ирыланхо ҳџьынџьуаа рԥыларақәеи, уаҟа арегионалтә ҟәшақәа раартрақәеи мҩаԥысуеит АААК 2019-шықәсазтәи жәларбжьаратәи аусура аплан инақәыршәаны. Уажәы Голландиа иаарту арегионалтә ҟәша Европа иҟақәоу рахьтә аҩбатәихеит, ааигәа Британиа Ду иаартыз аҟәша аамышьҭахь.
Абри аамҭазы Голландиа иҟоуп АААК ауснагӡаратә маӡаныҟәгаҩ Инар Гыцба, Иреиҳаӡоу ахеилак алахәыла Виачеслав Чрыгба, Аинформациатә портал анапхгаҩы Амина Лазԥҳа.
Роттердам имҩаԥысыз аиԥылара ахҳәаа азуа, Амина Лазԥҳа иазгәалҭеит аделегациа алахәцәа акыр ргәы шыхыҭхыҭуаз аусмҩаԥгатә аламҭалазы.
«Ҳара иаҳдыруан ари аҩыза аиԥыларақәа акыршықәса ишымҩаԥымсыцыз, Голландиа ҳауаажәлар шаҟаҩы нхо рхыԥхьаӡарагьы инҭкааны иҳаздыруамызт, убри аҟнытә ари ҳаиқәшәара азҿлымҳара ахьынӡаиуа, нас шаҟаҩы аҭаауа аҳәара ҳцәыуадаҩын. Гәахәара дуун ҳара ҳзы, иагьџьашьатәын ауаа рацәаны иахьааиз. Аиԥылара иалахәыз зегьы Аконгресс аусурахь аинтерес ду рызцәырҵит, азҵаарақәеи азеиӷьшьарақәеи рацәан, еиҳарак аҿар рҟынтә: аиԥш зеиԥшу аиԥыларақәа еиҳа лассы-лассы имҩаԥгалазарц, аԥсуа бызшәа аҵареи амилаҭ кәашарақәеи рзы акурсқәа аартызарц», – ҳәа еиҭалҳәеит Лазԥҳа.
Лара иацылҵеит убасгьы, ари аизараҿы лара лыжәлантәқәа шылԥылаз.
«Иџьашьахәу еиԥыларан. Тәымџьара уҟаны уџьынџьуаа уанырԥыло, хатәы бызшәала уанеицәажәо, уҭаацәарақәа рҭоурых анеибуҳәо, агәалаҟара бзиа анеиҩушо, абас еиԥш иҟоу аибабара – иԥхоу аҭаацәашәатә атмосфера аԥнаҵоит. Лымкаала сара сзыҳәан ари аиԥылара иҷыдоу аҵакы аман, сара сыжәлантәқәа сырԥылеит, уажәшьҭа Аԥсныҟа сасра ҳәа иансзаауа сазыԥшуп», - лҳәеит Лазԥҳа.
Аиԥылара ахыркәшамҭаз, иаартыз арегионалтә ҟәша иалалеит еиҳарак активла зхы аазырԥшуаз аҿар рхаҭарнакцәа. Ари аҟәша ахантәаҩыс еицҿакны далхын 34 шықәса зхыҵуа Амстердам ақалақьуаҩ, аԥсуа милаҭ ахаҭарнак Ергиун Ашәба.
«Ҳара иуникалтәу, ижәытәӡоу акультура ҳахәҭакуп, адунеи егьырҭ амилаҭқәа ҳреиԥшызымтәуа. Аха иара убри аамҭазгьы ҳара ҳаӡбахә заҳахьоу маҷҩуп. Адунеи ауаажәлар ҳхы дҳардырырц азы, ҳара ҳхаҭақәа иаҳдыруазароуп ҳазусҭцәоу, шьҭрала ҳахьатәу. Убри азоуп саргьы Аконгресс акоманда сахәҭакхарц зысҭаххаз. Ари аиҿкаара хықәкы хадас иамоу – адунеи иалаԥсоу аԥсуааи абазақәеи реидкылароуп, ҳара ҳаидгыланоуп ахеиқәырхара шҳалшо», - иҳәеит ҿыц иаарту арегионалтә ҟәша ахантәаҩыс иалхыз.
Ашәба диит, иагьизҳаит Голландиа. Иара иаб – Ҭырқәтәылаҟа иахгаз амҳаџьырцәа рхылҵшьҭра, акыршықәса раԥхьаҟа Ҭырқәтәылантәи Голландиаҟа нхара дааит, араҟагьы иҽышьақәирӷәӷәеит. Ергиун иан – голланд ҭыԥҳауп. Аха ус шакәугьы, арԥыс иажәақәа рыла, иара ижәлар гәакьа дышрыдҳәалоу еснагь иныруан.
«Сара аголланд, ма аҭырқәа культурақәа срыхәҭакны схы збаӡом, арҭ аҩ-бызшәак рыла сышцәажәогьы, сеизҳара ишадҳәалоугьы. Даараӡа исҭахуп аԥсшәа сҵарц, агәыӷрагьы сымоуп, Аконгресс абзоурала уи аҩыза алшара соуеит ҳәа. Уабатәиу ҳәа иансазҵаауа, сара гәадурала исҳәоит, ижәытәӡатәиу аԥсуа милаҭ срыхәҭакуп ҳәа, аха уи аҭакс «ахаангьы уи аӡбахә ҳмаҳацт» ҳәа ансаҳауа, аҵәыуара сакуеит. Сара исныруеит смилаҭи сареи иҷыдоу аимадара шҳабжьоу. Ари ацәанырра ажәала аиҭаҳәара уадаҩуп, аха еснагь сгәы иҭоу акоуп», - ихәеит Ашәба.
Рхатә ҭоурыхқәа еиҭарҳәеит аиԥылара иалахәыз егьырҭ ауааԥсырагьы. Убас, Севда Палԥҳа еиҭалҳәеит лара лани лаби – Палааи Гәымааи ажәлақәа рхаҭарнакцәа анкьа зны Ҭырқәтәылантәи Европаҟа нхара ишиасыз. Севда лхаҭа диит, иагьлызҳаит Голландиа, уажәы дынхоит Роттердам ақалақь аҟны, лыԥҳаи, лани, лаби дрыцны. Аԥҳәызба гәыхәтәыс илымоуп лыԥҳа длыманы Аԥсны даҭаарц, ахәыҷы маҷк данжыцәхалак.
«Акыршықәса ҵуеит ас еиԥш иҟоу адиаспора аиԥыларақәа схы рыласмырхәижьҭеи, убри аҟнытә даара сеигәырӷьоит иахьа абра сахьыҟоу, зегьы сахьшәылаԥшуа, еиҳаракгьы ҳаԥсадгьыл Аԥснынтәи иаҳзааз асасцәа. Сгәыӷуеит шьҭарнахыс ари аҩыза аиԥыларақәа аамҭа-аамҭала имҩаԥсылоит ҳәа. Даара исҭахуп аԥсшәа сҵарц, сыԥҳагьы илсырҵарц. Ҳҭоурыхи ҳкультуреи ирызку сдыррақәа сырҵаулар сҭахуп», - лҳәеит Палԥҳа.
Егьырҭ ҳауаажәлар днарываргыланы ларгьы Голландиа иаартыз арегионалтә ҟәша далалеит.
Шенгиуль Арӡынԥҳа лыԥшәма Озқан Амҷба дицны аиԥыларахь дааит ақалақь Утрехт аҟнытә. Дара аҩыџьагьы еицны ҩышықәсаҟа раԥхьа Аԥсны иаҭааны иҟан. Шенгиуль лан – адыга ҭыԥҳауп, лаб – даԥсыуоуп, лаб иганахьала ланду – Ажьиԥҳан.
«Гәахәара дула иахьа абри аиԥылара ҳаҭааит. Схатәы бызшәа гәхьаазгоит, игәахәароуп сара сзы еснагь сыжәлар рбызшәала санцәажәо. Ԥсышәала аҩышьа сыздырӡом, аха салацәажәоит, сани саби исдырҵеит. Сара схаҭагьы аамҭак азы адиаспора рхәыҷқәа аԥсшәа дсырҵон, аха нас ишнеи-шнеиуаз урҭ ҳаиқәшәарақәа еиԥхьбеит. Аха дара даара иаҳҭахны иҟоуп, ҳбызшәа еиқәҳархароуп, ҳмилаҭ еиқәхарц ҳҭахызар», - ҳәа агәра ганы дыҟоуп Шенгиуль Арӡынԥҳа.
Аҭыԥҳа қәыԥш Шьара Кәпалԥҳа, ари аиԥыларахь дааит лан Тулин Лазԥҳа длыцны. Урҭ Роттердам инхоит. Шьара ихадоу акы акәны илыԥхьаӡоит «Голландиа иҟоу аԥсуаа рхеилаки, иааидкыланы аԥсуа жәлари дрыхәҭакны лхы ахьылбо».
«Сара аголландцәа рыгәҭа исызҳаит, убри аҟнытә ибзианы избарҭоуп ҳара ҳкультура (аԥсуа культура – аред.) аголланд кульутра иаҿурԥшуазар – аиԥшымзаарақәа рацәаны ишрымоу. Ҳара ҳҵасқәа егьырҭ ажәларқәа рзыҳәан иҿырԥшыганы иахьзыҟалаша рацәоуп. Сашьеи сареи ҳҭаацәа иаҳдырҵеит аиҳабацәа пату шрықәҵатәу. Иаҳҳәап, ҳаргьы, Аԥсны ишаԥу еиԥш, ауада аӡәы даныҩналалак ҳгылоит, убри алагьы аҳаҭырқәҵара ааҳарԥшуеит. Ҳара иҳаларааӡеит аҭаацәаратә еизыҟазаашьақәа, ауа-аҭахы пату шрықәҵатәу, ани аби рзы аҭакԥхықәра шҳаду, урҭ анбыргхалак ишбатәу. Аголланд культура ари аҩыза амаӡам, убри аҟнытә сарагьы ахәыҷқәа ансоулак хымԥада аԥсуара рыласааӡоит», – лҳәеит Кәпалԥҳа.
Аиԥылара алахәцәа зегьы Адунеизегьтәи аԥсуа-абаза конгресс алаларазы анкетақәа хадырҭәааит. Урҭ ирыҭахоит ҷыдала иҟаҵоу Аконгресс алахәҩы иаршаҳаҭгақәа.
Аиԥылара хыркәшахеит ашәаҳәареи акәашареи рыла.
АААК Евроеидгыла атәылақәа рахь аусуратә ныҟәара ԥхынҷкәын 16 рҟынӡа инаӡоит. Аԥсуа-абаза милаҭ ахаҭарнакцәа рԥыларақәа азԥхьагәаҭоуп иара убас Бельгиеи Германиеи.
© regnum_picture
Ажәабжьқәа
Арҭ амшқәа рзы имҩаԥысуа Аконгресс аделегациа Мраҭашәаратәи Европаҟа рмаҵураныҟәара иалагӡаны Бельгиа иаартуп АААК арегионалтә ҟәша ҿыц.
Адунеизегьтәи аԥсуа-абаза конгресс арегионалтә ҟәша ҿыц аартуп Бельгиатәи Акралраҿы, ԥхынҷкәын 13 рзы, Аконгресс аделегациа Мраҭашәаратәи Европа усуратә ныҟәарала раҭаара аҳәаақәа ирҭагӡаны. Аделегациа иалахәуп АААК ауснагӡаратә маӡаныҟәгаҩ Инар Гыцба, Иреиҳаӡоу ахеилак алахәыла Виачеслав Чрыгба, иара убас Аинформациатә портал анапхгаҩы Амина Лазԥҳа.
Ҳауаажәлар рхаҭарнакцәа ахьынхо Европатәи атәылақәа раҭаара хықәкы хадас иамоу иреиуоуп уаҟа АААК арегионалтә ҟәшақәа раԥҵара ҳәа адырра ҟаиҵеит АААК ИА алахәыла Виачеслав Чрыгба.
«Мраҭашәаратәи Европа арегионалтә ҟәшақәа раартра – [иахьазы] Аконгресс аусура ихадароу ахырхарҭақәа ируакуп. Бельгиа иҟоу ҳдиаспора уи аҟара ирацәамзаргьы, иаҳҳәап Голландиа, ма еиҳаракгьы Германиа ишыҟоу еиԥш, аԥсуа ҭаацәарақәа нхоит Бриуссель, Гента, Антверпен уҳәа егьырҭ аҭыԥқәа рҟынгьы. Урҭ реидкылара ҳҿаԥхьа ишьҭоуп, анаҩс Аконгресс аусура иалаҳархәроуп», – иҳәеит Чрыгба.
АААК Иреиҳаӡоу ахеилак алахәыла иазгәеиҭеит ари арегион аҟны Аконгресс аусура хырхарҭа хадақәас иалкаау.
«Рԥхьаӡа инаргыланы, Бельгиа инхо аԥсуааи абазақәеи реидкылароуп, анаҩс урҭ рыҩнуҵҟатәи реимадарақәа рырӷәӷәара, аамҭа-аамҭала еиԥмырҟьаӡакәа еиқәшәаларц, еибабаларц, ахәылԥазқәа мҩаԥыргаларц. Иҩбахаз, рҭоурыхтә ԥсадгьыли дареи реимадарагьы арӷәӷәароуп. Аҵыхәтәан, Аконгресс ацхыраара ҟанаҵар алшоит адиаспора ахаҭарнакцәа ихацдыркуа, ахатәы бызшәеи акультуреи ирызку еиуеиԥшым акультуратә, аҵаратә проектқәа рынагӡараҿы», – иҳәеит Чрыгба.
Бельгиа иаԥҵаз Арегионалтә ҟәша анапхгаҩыс дҟалеит еицырдыруа аԥсуа поет, ауаажәлара-политикатә усзуҩы, 15 шықәса инареиҳаны аԥсуа-абаза милаҭ Жәларбжьаратәи рассоциациа амаӡаныҟәгаҩ хадас иҟаз Геннади Аламиа иҷкәын Даур Ламиа.
Даур Ламиа жәашықәса инареиҳауп Мраҭашәаратәи Европа дынхоижьҭеи: Австриа, Голландиа, Бельгиа.
«Бельгиа АААК арегионалтә ҟәша аартра, ҳәара аҭахума, араҟа инхо ҳауаажәлар зегьы рзы хҭыс бзиоуп. Бельгиа Европа агәҭа иҟоу тәылоуп, Евроеидгыла иаҳҭнықалақьуп уҳәар ауеит, уи акраҵанакуеит аполитика аганахьалагьы. Бриуссель ауп иахьыҟоу зегь реиҳа ихадароу Евроеидгыла аусбарҭақәа – Европатәи апарламент, Евроеидгыла аштаб-квартира, Бенилиукс атәылақәа рмаӡаныҟәгарҭа», – иҳәеит ҿыц иалхыз Аконгресс арегионалтә ҟәша ахантәаҩы.
Иара излаиԥхьаӡо ала, Бельгиатәи Акралраҿы АААК ахаҭарнакра аҟазаара цхыраагӡа бзиахоитАԥсныи, аԥсуа жәлари, урҭ ркультуреи рыӡбахә еиҳаны изаҳарц зҭаху ганрацәала аҽрымадаразы.
«Сара сгәанала, Мраҭашәаратәи Европа, хаҭалагьы Бельгиа иҟоу ҳауаажәлар аҽрымадара иабзоураны акультуратә хырхарҭа змоу апроектқәа рыдагьы аҵареи, аԥсшьареи, акоммерциеи ирыдҳәалоу апроектқәа рыҿиарагьы ԥхьаҟа ицоит», – ҳәа азгәеиҭеит Ламиа.
Бельгиа иҟоу АААК арегионалтә ҟәша анапхгаҩы иаҭара далацәажәо Виачеслав Чрыгба иазгәеиҭеит Даур иаб шиакәыз Адунеизегьтәи аԥсуа-абаза конгресс ашьаҭа зкуаз, уажәшьҭа уи аус иациҵоит иԥа. Ари аҩыза абиԥарақәа реимдара уеигәырӷьартә иҟоуп ҳәа иԥхьаӡоит Чрыгба.
«Сара уаанӡагьы Даур иӡбахә саҳахьан. Иҳәатәуп, лабҿабатәи ҳаиқәшәара исаҳахьаз ирҽхәаԥхьыӡ зегьы шаршаҳаҭыз. Аҵара бзиаӡа змоу арԥыс, зхатәы бызшәала ицқьаны ицәажәо, атәым бызшәақәагьы здыруа, аменеџьер ҟаза – абарҭқәа зегьы ихымԥадатәу ҟазшьақәоуп Бельгиа иҟоу АААК арегионалтә ҟәша анапхгаҩы иаҳасабала ԥхьаҟатәи иусураҿы. Ҳтәылазы акрызҵазкуа абри аус аҿы гәыкала ақәҿиарақәа изеиӷьысшьоит!» – иҳәеит АААК аделегациа алахәыла.
Бриуссель ҳџьынџьуаа реиԥыларахь дааит 1992 шықәса, жьҭаарамзазы имҩаԥысыз аԥсуа-абаза жәлар I-тәи Реизара ду иалахәыз Озқан Ҭарба. Мышқәак раԥхьа иара даҭааит иара убас Роттердам имҩаԥысыз голландиатәи ҳџьынџьуаа рԥыларагьы. Озқан Ҭарба – ҭоурыхла аԥсуаа ахьықәынхоз Гәбаадәы иқәҵыз аҳҷыԥсаа дырхылҵшьҭроуп. Егьырҭ ҳашьцәа реиԥш иаргьы аԥсуа жәлари, ҳкультуреи, ҳҵасқәеи реиқәырхара азҵаара игәы иҵхоит.
Иара игәаанагарала, аԥсуаа рмилаҭтә ҵасқәа иахьанӡа еиқәзырхаз ажәлар ирхаҭарнакцәоу аҭаацәарақәа рыԥсҭазаараҿы изыниоз игәырӷьахәызи ирыцҳарази ахҭысқәа роуп.
«Сара сгәы излаанаго ала, ҳатрадициақәа реиқәхара зыбзоуроу ҳчарақәеи ҳаԥсрақәеи роуп – ара Европа акәыз, Аԥсны акәыз. Ҭырқәтәыла акәзар, ачаратә традициақәа еиҳагьы рхаҿра еиқәхеит, аԥсрақәа ирыдҳәалоу аҵасқәа раасҭа, урҭ аҵыхәтәантәиқәа амсылман нырра ахьышьҭыркааз рацәоуп, Аԥсны уи аҩыза ҟамлаӡеит. Ацәгьеи абзиеи роуп шәышықәсала ажәлар ахьынхозаалакгьы еидызкыло. Абас еиԥш иҟоу аилагыларақәа роуп ҳкультура иузаҟәымҭхо ахәҭа – абызшәа – аиқәырхараҿы иҳацхраауа», - ҳәа иԥхьаӡоит Ҭарба.
Иара иааркьаҿны иҭоурых еиҭеиҳәеит: диит Ҭырқәтәыла, 40 шықәса инареиҳауп Мраҭашәаратәи Европахь нхара ҳәа диасиижьҭеи, раԥхьаӡа акәны Аԥсны данаҭаа, иуаҩыбжара дахысхьан, уи нахысгьы лассы-лассы иԥсадгьыл даҭаауеит.
«Ҳабызшәала сахьцәажәо, ҳқьабызқәа ахьныҟәызго аҟны сара исыбзоуроу ҳәа акгьы ыҟаӡам, уи зегьы зылшамҭоу сани саби, сандуцәеи сабдуцәеи роуп. Ҳара ҳаԥсуара иалоуп убри амч – абиԥарала имырӡкәа иааргоз, убри аҟнытә ҳаргьы иахьа аҿар ираҳҭо ауп уаҵәы иаҳзеиқәырхо», - ҳәа азгәеиҭеит иара.
Актәи аԥсуа-абаза жәлар Реизара ду иалахәыз иаҳасабала, Озқан Ҭарба гәахәарала иҳацеиҩишеит Аконгресс анаԥҵаз амш иадҳәалоу игәалашәарақәа.
«Сара ибзианы исгәалашәоит аибашьра аамҭазы Аконгресс шаԥаҳҵаз. Сара уи аҽны, жьҭаара 8, 1992 шықәсазы Лыхны ақыҭан сыҟан. Ҳара зынӡа даҽа доуҳамчк, даҽа гәалаҟарак ҳаман, ахеиқәырхара, ажәлар реиқәырхара аидеиа аӡәыкны ҳаиднакылеит, ахақәиҭразы аԥсра ҳазыхиан. Иреиӷьқәаз ҳхаҭарнакцәа мчыла еиҟарамыз аибашьраҿы абри ахақәиҭра рхы ақәырҵеит, ҳара иаҳуалу убри ахьчароуп», - иҳәеит Ҭарба.
Бельгиатәи аиԥылара иалахәыз Алааддин Кәпалба 40 шықәса инареиҳаны Амстердам дынхоит. Иаргьы Озқан Ҭарба еиԥш Аконгресс Роттердам имҩаԥнагаз адиаспора рԥыларагьы даҭааит.
«Сара даараӡа сеигәырӷьоит Аԥснынтәи иааз ҳџьынџьуаа абра Европа иахьызбо. Ҳара ҳзы ари гәахәара дууп. Даара ҳақәгәыӷуеит Аконгресс агәҭакқәа зегьы қәҿиарала инаӡап ҳәа. Ари зегьы еицаҳзеиԥшу усуп, зегь ҳзы ихәарҭоуп, Аԥсны ҳаҟоума, уи анҭыҵ ҳаҟоума. Зегь реиҳа ихадароу – Аконгресс аҿарацәа реимадара иахьацхраауа ауп, избан акәзар аҿар рабиԥара рнапаҿоуп ҳԥеиԥш ахьыҟоу. Адунеи ахьынӡанаӡааӡо аҿарацәа шаҟаҩы аимадара рыбжьало аҟара ахеиқәырхаразы ҳшансқәа еиҳахоит», - ҳәа иԥхьаӡзоит иара.
Мраҭашәаратәи Европа инхо ҳџьынџьуаа рԥыларақәеи уаҟа арегионалтә ҟәшақәа раартрақәеи мҩаԥысуеит АААК 2019-шықәсазтәи жәларбжьаратәи аусуратә план инақәыршәаны. Бельгиатәи Акралраҿы иаартыз АААК арегионалтә ҟәша ҿыц Европа ахԥатәихеит, Британиа Дуи Голландиеи иаартқәаз раамышьҭахь.
Лондон иаартуп АААК арегионалтә ҟәша
Голландиа иаартуп АААК арегионалтә хеилак
Адискуссиатә клуб
Аҟәа аусура иалагеит Анацәеи абацәеи рыклуб
Ажәабжьқәа
АААК Адискуссиатә клуб аҳәаақәа ирҭагӡаны иаартыз Анацәеи абацәеи рыклуб Аԥсны аҳҭнықалақь аҟны раԥхьатәи аиԥылара мҩаԥнагеит.
Адунеизегьтәи аԥсуа-абаза конгресс Адискуссиатә клуб иҷыдоу апроект – Анацәеи абацәеи рыклуб аусура иалагеит Аҟәа. Аклуб алахәцәа раԥхьатәи реиԥылара мҩаԥысит асабша, абҵара 30 рзы.
АААК Адискуссиатә клуб анапхгаҩы Ирина Турааԥҳа иазгәалҭеит, Анацәеи абацәеи рыклуб Аԥсназы иуникалтәу проектны ишыҟоу.
«Иахьа уажәраанӡа ас еиԥш иҟоу хеидкылак ҳтәылаҿы иҟамызт. Ҳәарада, ҳара иҳамоуп ауаа доусы ринтересқәа рыла еидызкыло аҭыԥқәа – аполитикатә партиақәа, еиуеиԥшым аиҿкаарақәа, аха Анацәеи абацәеи рыклуб иахьазы иакзаҵәыкуп», – лҳәеит Турааԥҳа.
«Еизаз ҳабжьара ирацәаҩуп, ҳхәыҷбаҳчақәеи, иаҳамоу амедицинатә хылаԥшреи, убас ахәыҷқәа рааӡара иазку егьырҭ аиҿкаарақәеи рҿы иҟоу аҭагылазаашьа згәамԥхақәо. Анацәеи абацәеи ҳааидгылар, хымԥада арҭ азҵаарақәа рыӡбара ҳалшоит. Ҳара абраҟа, раԥхьаӡа иргыланы, адгылаҩцәа ҳрышьҭоуп», – лҳәеит аклуб анапхгаҩы.
Лара еизаз иргәалалыршәеит убасгьы, АААК Адискуссиатә клуб аусураҟны иреиӷьу ҳәа иалкаахо аидеиақәа, Анацәеи абацәеи рыклуб аидеиақәагьы уахь иналаҵаны, афинанстә цхыраара роур шалшо.
Актәи аиԥылараан, еизаз зегьы ирызшан анаҩстәи аиԥыларақәа раан ицәыргахо атемақәа зныз анкетақәа. Урҭ атемақәа рызкуп – ахәыҷы ипсихологиатә гәабзиареи, ани аби ииашаны рхымҩаԥгашьеи, аҵареи, ахәыҷы ихаҭара ашьақәгылареи, ахәыҷқәа ргәабзиарахьчареи, иҽеим асоциалтә ҭагылазаашьа ахәыҷқәа рацәыхьчареи, иара убасгьы ахәыҷқәа рааӡара апроцесс иагәыларсны аԥсуа бызшәа аиқәырхаразы амҩақәа рыԥшаареи зныԥшуаз азҵаарақәа.
«Арҭ атемақәа зегьы рылацәажәаразы ҳара иааҳаԥхьалоит еицырдыруа аспециалистцәа, урҭ рыбжьара иҟазаауеит апсихологцәа, ахәыҷтәы ҳақьымцәа, арҵаҩцәа… анацәеи абацәеи ироуеит алшара ишиашоу урҭ азҵаарақәа рыҭарц», – лҳәеит аклуб анапхгаҩы.
Анацәеи абацәеи рыклуб раԥхьатәи аиԥылара анацәа мацара роуп зхы алазырхәыз, аха аиҿкааҩцәа гәыӷуеит, хара имгакәа аклуб ахь абацәагьы мҩахыҵып ҳәа, иара убасгьы, аклуб анаҩстәи аусура активла рхы аладырхәлоит ҳәа.
Алахәцәа руаӡәк, ан қәыԥш Мрамза Делԥҳа иазгәалҭеит, Анацәеи абацәеи рыклуб иахьазы – иактуалтәу, ихәарҭоу акакәны ишыҟоу.
«Сара агәра ганы сыҟоуп аклуб аусура шықәҿиарахо. Насгьы, аиԥыларақәа аҭаацәаратә ҟазшьа рымоуп, ҳәарада, ари аҩыза аҭагылазаашьа аныҟоу – иаартны ахатә зҵаарақәакгьы рылацәажәара еиҳа иманшәалахоит. Сара ари аҩыза аиԥылара сазыԥшиижьҭеи акрааҵуан. Дарбан анызаалак дылԥылар лҭахуп лара леиԥш ауадаҩрақәеи азҵаарақәеи змоу даҽа анык. Иҭабуп Анацәеи абацәеи рыклуб ахьеиҿышәкааз азы», – лҳәеит Делԥҳа.
Уи лажәа дадгылеит даҽа аныкгьы – Елана Кәакәасқьырԥҳа. Уи агәра ганы дыҟоуп, аклуб алахәцәа зегьы «аусуреи, аилацәажәареи, иқәгылоу азҵаарақәа рыӡбареи» ишазыхиоу.
Убасгьы, Анацәеи абацәеи рыклуб алахәцәа дыруаӡәкхеит Агәыҳалалратә ауаажәларратә еиҿкаара «Кьараз» (ацхыраара зтаху Аԥснытәи аҭаацәарақәа ирыцхраауеит – аред.) аицаԥҵаҩы Камма Гоԥиаԥҳа. Лара еизаз ажәа рылҭеит, «илылшо зегь шыҟалҵо», «Кьараз» зыцхыраауаа аклуб аусурахь радыԥхьаларазы.
Раԥхьатәи аамҭақәа рзы, Анацәеи абацәеи рыклуб аиԥыларақәа мҩаԥыслоит мызкахьы знык. Аиԥыларақәа зегьы ишиашоу ицо аефир ала ишьҭхоит АААК Адискуссиатә клуб асоциалтә ҳақәа рыҟны.
Сынтәа, абҵарамзазы Аҟәа ақалақь аҟны Адунеизегьтәи аԥсуа-абаза конгресс ихацнаркит Адискуссиатә клуб – аԥсуа-абаза жәлар реиқәырхара иазку, зымҽхак ҭбаау азҵаарақәа иахьрылацәажәо ҭыԥны. Аклуб ӡырган абҵарамза 7 рзы имҩаԥысыз аибадырратә еиԥылараҿы. Уи аҽны аиқәшәара рхы аладырхәит Аконгресс Иреиҳаӡоу ахеилак алахәцәа, иара убасгьы аԥсуа массатә-информациатә хархәагақәа. Убри нахыс апроект активла аусура хацнаркит – иалкааз атемақәа рыла аицәажәарақәа ирылахәхарц зҭаху разыҳәарақәа реизгареи, атематикатә еиқәшәарақәа реиҿкаареи рганахьала.
Ҭырқәтәыла
Ақыҭақәа аныжьны ақалақьахь нхара аиасра зехьынџьареиԥш Ҭырқәтәылагьы ишуԥылогьы, зегь акоуп аратәи аԥсуа қыҭақәа иахьанӡагьы атрадициатә ҟазшьа шрымоу еиқәырхоуп, амилаҭтә цәаҩагьы рхуп.
Ҭырқәтәыла шәыҟанаҵ, еицакра зқәым агәараҭа ҭбаа цырцыруа ижәбозар, агәра ганы шәыҟаз уа аԥсуа ма ашәуа ҭаацәа шынхо. Агәара ҭбаақәа араҟа измоу аԥсуааи ашәуааи роуп. Ари ажәытәӡа инаркны иаауа, аԥсуа исасдкылара иадҳәалоу, атәым жәҩан аҵаҟагьы еиқәдырхаз амилаҭтә ҷыдарақәа ируакуп.
Ҭырқәтәылатәи Калдахәара ақыҭан аныҳәа шымҩаԥысуа
Агәараҭа – асас изы: Ҭырқәтәылагьы Аԥснеиԥш
Иарбанзаалак аҭаацәаратә хҭыс ааны – чароума, ахәыҷы иироума, иубилеиума, мамзаргьы ацәгьеи абзиеи рышьхәа еивҵоуп шырҳәо еиԥш, ԥсразаргьы – шәҩыла ауаа агәараҭаҿы еизоит. Арҭ ауаа зегьы џьара иртәатәын. Агәараҿы ашьаԥа дыргылон, аишәақәа рхианы асасцәа дыртәон. Аказарма, ажәбоура, аца, акәтыҵра уҳәа анхамҩатә хыбрақәа аҩны инацәыхараны идыргылон, агәараҿы (ашҭаҿы) аҩны аҿаԥхьа акгьы дыргыломызт.
Ари атрадициа еиқәдырхеит Ҭырқәтәыла иҟоу ҳџьынџьуаагьы. Аԥснынтә ихҵәаны инеиз аԥсуаа еизааигәаны инхон, ҳабла-ҳаблала. Уигьы рыцхраауан рмилаҭтә хаҿреи рҵас-қьабзқәеи, рбызшәеи реиқәырхараҿы.
Ҩ-хьӡык змоу ақыҭақәа
Ҭырқәтәыла иҟоу аԥсуа қыҭақәа иреиҳау акоуп Балбалы, аратәи аԥсуаа Калдахәара ҳәа изышьҭоу. Уи шьаҭазыркыз аԥсуаа XIX-тәи ашәышықәсазы Калдахәарантә иааз роуп. Рқыҭа гәакьа гәхьааганы Сакариа арегион аҿы нхарҭа ҿыцс иалырхыз ари аҭыԥгьы уи ахьӡ ахырҵеит.
Ҭырқәтәыла иҟоу аԥсуа диаспора рыбжьара ари апрактика акыр ирылаҵәоуп. Убри аҟнытә иџьашьатәӡам ара иахьуԥыло Ҷлоу, Џьгьарда реиԥш ҳзышьцылахьоу аԥсуа қыҭа хьыӡқәа. Арҭ ақыҭақәа рофициалтә хьыӡқәа ҭырқәшәала ишыҟоугьы, аԥсуаа рыбжьара – аԥсышәалоуп ишрышьҭоу.
Угәы зырҿыхо, аԥсадгьыл угәалазыршәо аԥсабара
Лаҵарамза алагамҭазы амшын иаҿықәу ҭырқәтәылатәи апровинциақәа рҿы ишәҭуеит амакқәа. Балбалы ақыҭахь узго амҩагьы арҭ ашәҭ ҟаԥшь ԥшӡақәа рыла иҭалаҳауп. Аԥсны арҭ ашәҭқәа уԥылаӡом, аха егьырахь апеизажқәа акыр еиԥшуп. Аԥснеиԥш араҟагьы аџьықәреи ахьаадрыхуа амхәырсҭақәа улаԥш ахьынӡрыхьӡо ишьҭоуп.
Ҭырқтәылатәи Калдахәара аџьықәреи алаҵара
Аԥсуа милаҭтә чыс хәыҷык иадымхаргьы аӡбахә заҳахьоу ирдыруеит аџьықәреи иалҵуа ашыла ишалҵуа ихадоу аԥсуа чыс – абысҭа. Иарада иарбанзаалак аишәачара ухаҿы иузаагом.
Асас имҵарҵо ачыс хада – абысҭа, ақыҭа Балбалы (Калдахәара), Ҭырқәтәыла
Ақыҭақәа шьахәла иныҟәыргоит, амҩадуқәа цқьоуп, агәамсам џьара улаԥш иҵашәом. Аԥснеиԥш араҟагьы аҩнқәа ҩбаны еихагылоуп, амардуанқәеи абарҵақәеи ҭбааҭыцәӡа иҟоуп.
Аԥсуаа Ҭырқәтәыла ианықәнагала рыԥсадгьыл еиԥшныршьалоз, уи ргәалазыршәалашаз анхарҭа ҭыԥқәа ирышьҭан. Кавказ аԥсабареи, аҳауеи иахьынӡауа ирзааигәаз ахьыҟаз аҭыԥқәа ирызцон. Убри азоуп аратәи аԥсуа қыҭақәа зегь рыла Аԥснытәиқәа изреиԥшу.
Ҭырқәтәыла, Балбалы (Калдахәара) ақыҭан аԥсуа иашҭа
Атрадициатә бзазашьеи абызшәатә ассимилиациеи
Аҭҵааҩцәа разгәаҭарақәа рыла, Ҭырқәтәыла иахьа иҟоу аԥсуа-абаза қыҭақәа рхыԥхьаӡара 230 рҟынӡа инаӡоит.
Ақыҭа агәҭаны, ара ишаԥу еиԥш, игылоуп акультуратә центр – адернеқь. Рацәак идуум ари ахыбраҿы имҩаԥысуеит аԥсуа бызшәа аурокқәа, анапҟазара акружокқәа еиҿкаауп. Ахыбра уанааҩнашылалак зегь раԥхьа улаԥш зықәшәо аҭыӡқәа рҿы икыду Аԥсны асахьақәеи, адиаспораҿы зҽалызкааз ахаҭарақәа рпатреҭқәеи роуп. Акультуратә центрқәа рҿы имҩаԥысуеит ҳџьынџьуаа реиԥыларақәа, аныҳәақәа, араҟа ирыдыркылоит Аԥснынтә ирызнеиуа асасцәагьы.
Ааигәанӡа аԥсуа-абаза қыҭақәа рҿы еиҳарак аԥыжәара змаз ахатәы бызшәа акәын. Аха иахьатәи аамҭазы уи зҳәо рхыԥхьаӡара акыр имаҷхеит, еиҳаракгьы амилаҭеилаԥса ахьынхо ақыҭақәа рҿы. Дузџьа, Сакариа реиԥш иҟоу арегионқәа рҟны аиҳабыратә, абжьаратә абиԥарақәа рахь иаҵанакуа ҳџьынџьуаа рхатәы бызшәа рдыруеит, дара-дара реицәажәараан уи рхы иадырхәоит. Аха егьырҭ апровинциақәа рҿы, еиҳаракгьы аҩада-мрагыларахьтәи ахәҭаҿы абызшәатә ассимилиациа апроцесс еиҳа амҽхак дуны имҩаԥысуеит.
Аҵыхәтәантәи ҩынҩажәа шықәса раахыс аурбанизациа апроцес акыр иӷәӷәаны имҩаԥысуеит Ҭырқәтәыла. Аҿарацәа ақыҭа аныжьны, еиӷьу аԥсҭазаара иашьҭаланы ақалақьқәа рахь еихоит. Ари апроцесс изацәхьамҵит аԥсуа-абаза қыҭақәагьы, урҭ уааԥсырала акыр иӷархеит иахьазы. Аха зеиԥшла иуҳәозар, ҳџьынџьуаа зегь акоуп рқыҭақәа ирыдҳәалоуп, рыҩнаҭақәа шамахамзар зынӡаҵәҟьа иқьаԥҭажәрымтәит, рхәышҭаарамцақәа дмырцәеит.
Ҭырқәтәылатәи аԥсуаа иаҿаԥырҽуеит аԥсшәа аҵара уадаҩуп ҳәа иҟоу агәаанагара
Аԥсуа бызшәа Босфортәи ауниверситет аҟны: аԥсуаа реиԥш Ҭырқәтәыла аԥсшәа рҵоит атәымуаагьы
Абаза жәлар ижәытәӡоу руахәама ахыжәжәарақәа ԥшаауп Шәача азааигәара
© Андреи Кизилов
Ахҭысқәа
Шәачатәи археологцәеи атәылаҿацәҭҵааҩцәеи Дагомыс иацәыхарамкәа ирыԥшааит абаза жәлар идыргылаз ижәытәӡоу ауахәама ахыжәжәарақәа.
Кизилов иажәақәа рыла, ауахәама аныргылаз аамҭа макьанзы ишьақәыргылам, иаҳа иалкаау аинформациа аргыламҭа аҭҵаара ашьҭахь иҟалоит.
«Ауахәама акыраамҭа ҳашьҭан. Аҭыԥантәи абнахылаԥшҩы иаҳзеиҭеиҳәеит лымҳаҭасла иаҳахьаз аинформациа. Иаҳаулак ауахәама ҳаԥшааит», —иҳәеит археолог.
Кизилов иажәақәа рыла, Дагомыс аҳабла ахьышьҭоу аԥшаҳәа ҩадахьала иҩахакны, «ишгылоу рдыруеит иакзаҵәыку, зшәагаа дула иналукааша ауахәама» аҳабла Лоу (акурорттә ҳабла, Шәача 26 километра рыла иацәыхароуп— аред.) аҟны. Ауахәама хазшәа иахьгылоу зыхҟьаз, аҵарауаҩ игәаанагарала, аҭауадцәа Лоуаа рыжәла иатәыз уахәаманы иахыҟаз оуп. Иҟоуп агәаанагара, Аԥсуа аҳра ашьаҭаркыҩцәа Леон I, Леон II уи ажәла иахылҵшьҭроуп ҳәа.
Дагомыс иԥшаау ауахәама ахыжәжәарақәа
Ауахәама зыԥшааз аҵарауаа ргәы ишаанаго ала, Догамыс – Шәачеи Лоуи рыбжьара иахьыҟоу аҟынтә, насгьы уи аҵакырадгьыл аҿы абаза жәлар рхаҭарнакцәа шынхоз азгәаҭаны, иуԥхьаӡар ауеит ааигәа иԥшааз ауахәамагьы дара роуп изыргылаз ҳәа.
Ауахәама ахыжәжәарақәа дрыхцәажәауа, Кизилов иазгәеиҭеит аханатәтәи аԥшра рыманы ишеиқәхаз аҳашхәала еибаркыз ауасхыр ашәара иҟоу аҭыӡқәа, аныҳәарҭа акәзар – Мрагылараҟа иԥшуан, маҷӡак аладаҟагьы ахы рханы.
«Ауахәама рацәак идумызт. Аҭыӡқәа шьҭыхуп ҷыдала аус зыдуламыз ацәаҟьа ԥҽыхақәеи аԥслымӡхаҳәи рыла. Ауахәама аныҳәарҭа аҩныҵҟала «равертин» ҳәа изышьҭоу абашҳала ичаԥан. Ари ахаҳә ҟәымшәышәуп, аус адулара, арышҳабызра мариоуп, уи ахархәара ҭбаа аман Шәача акәша-мыкәша IX-X-тәи ашәышықәсақәа рахь иаҵанакуа ақьырсиан уахәамақәа рыргылараан», – ҳәа еиҭаиҳәоит иара.
Аҵарауаа ргәаанагарала, ахаҳә ҟьаԥсқәа рыла акәымкәа аблокқәа рыла ачаԥашьа ауп заавизантиатәи апериод иаҷыдаҟазшьаны иагьыҟоу.
Уажәазы аҭыԥ аҟны археологиатә ҭҵаарақәа мҩаԥысуеит, урҭ рыбзоурала аԥшаах иазкны иаҳа ихаҭәаау аинформациа еилкаахоит.
Спасибо Сочинцам за исследования 🤝👍👍👍
© Руслан Ҳашыг ихатә архив аҟнытә
Аҿцәажәара
Рашәарамза 14 рзы Аԥсны зҽаԥсазтәыз ажурналист, аорден «Ахьӡ-Аԥша» III аҩаӡара акавалер, Аԥсны Ажурналистцәа реидгыла ахантәаҩы, ателеканал «Абаза-ТВ» аиҳабы Руслан Ҳашыг 60 шықәса ихыҵуеит. Ари амш инадҳәаланы АААК аинфопортал иазнархиеит аиубилиар иҿцәажәара.
Аиҿцәажәара мҩаԥылгеит Арифа Қапԥҳа
— Руслан Мкан-иԥа, иаҳзеиҭашәҳәа хылҵшьҭрала шәахьатәиу, шәхәыҷра шықәсқәа шԥашәхыжәгеи?
— Сара сиит аԥсуа қыҭа Хәаԥ. Ҳҭаацәара акыр идууп: фҩык ахшара ахьыҟоу сара ахәбатәины ииз соуп. Ашкол аҭалара аамҭа анааи, ҭаацәашәала аилацәажәара мҩаԥаҳгеит, уи ихы алаирхәит саб иашьа Никәала Ҷыф-иԥа (аԥсуа шәҟәыҩҩы Никәала Ҳашыг – аред.). Иара иоуп Ганҭиадитәи ашкол-интернат (иахьазы ақыҭа Цандрыԥшь иаҵанакуа – аред.) сҭаларц ҳабжьызгаз. Сани саби акыргьы рыҽдырххеит, аха саб иашьа – «Фҩык ахәыҷқәа рҟынтә аӡәы заҵәык ԥхьаҟа дызнылаша амҩа алхра азин сымаӡами?» ҳәа аниҳәа ашьҭахь, иақәшаҳаҭхеит.
Руслан Ҳашыги иани, 2006-тәи ашықәс
XIX-тәи ашәышықәсазы Аԥсны зҭагылаз ахлымӡаах аамҭазы (аԥсуаа мчыла рыԥсадгьыл ианахыргоз – аред.) сабдуцәа Ԥсҳәынтәи (ашьха қыҭа – аред.) нхара ҳәа Лӡаа ақыҭахь илбаауеит, анаҩс ииасуеит Уаҭҳараҟа (Гарԥ), аҵыхәтәан – Хәаԥҟа, Дбараа рхәы ҳәа иахьашьҭоу аҭыԥ ашҟа. Иахьа уажәраанӡагьы уаҟоуп ҳахьынхо, сабду иаб иаԥиҵаз ахәышҭаароуп аҩнду ҳәа иаҳаԥхьаӡо.
Сабдуи, саби, саб иашьеи лымкаала уи аҩны иазыҟоуп. Иахьазы ҳаҩнду атрадициақәа ныҟәигоит сашьеиҵбы Аслан, иара иоуп ҳхәышҭаара иахылаԥшуа, изыхьчо. Иаҳҳәап, саб иашьа Аҟәа дынхон, аха «аҩныҟа сцоит» ҳәа аниҳәоз, уи иаанагоз Хәаԥҟа дцоит ҳәа акәын. Ҳарҭгьы убасҵәҟьоуп аҩнду ҳшазыҟоу.
Саб иашьеи сареи ес-ԥхынра ԥсшьараҳәа ашьхаҟа ҳцон. Акыр аҩымҭақәагьы уаҟа иаԥиҵахьан, лассы-лассы урҭ рахьтә акы саԥхьарц азы инасирклон, нас ашьхараҿы иҟалаз хҭыск уахцәажәа ҳәа сеиҳәалон. Иҟалап, убасҟан акәзаргьы сара сжурналистика ахыҵхра иналагагьы. Ашкол санҭаз инаркны ахәыҷтәы журнал «Амцабзи», агазеҭ «Аԥсныи» рахь сҩырақәак сышьҭуан. Ҳәарада, зегьы реиҳа сгәы зырхыҭхыҭуаз арҭ аредакциақәа русзуҩцәа, – анаҩс дареи сареи ҳаибадырит аха – сысалам шәҟәқәа рҭак аныҟарҵоз ауп. Гәырӷьара дуун ажурнал «Амцабз» аҟны сыстатиа анызбоз, иара убасгьы ажәала аиҭаҳәара сцәыуадаҩуп раԥхьатәи сгонорар исызцәырнагаз ацәаныррақәа ртәы.
Руслан иаби иаб иашьеи – Мкани Дикрани Ҳашыгаа, Хәаԥ, 1997 шықәса
— Ашкол шәаналга ашьҭахь шәҵара иабацышәҵеи?
— Азанааҭ алхра даараӡа исцәыуадаҩын, схаҿы иааиуан агуманитартәи, атехникатәи амаҭәарқәа. Ус шакәызгьы, аҭоурыхтә факультет сҭалап ҳәа сыӡбоит, сара сеиԥшгьы уахь зхы зырхақәаз даараӡа ирацәаҩын – ҭыԥк ахь 15-ҩык ҳәа аконкурс ыҟан. Убри аҟнытә сара сызҭамлаӡеит.
Аԥсуа телехәаԥшра аҭыхратә гәыԥ, Аҟәатәи астадион, 1990-1991 шықәсқәа. Аԥхьатәи аплан аҟны: Руслан Ҳашыг, Даур Кәычбериа (ателехәаԥшратә-журналисттә комплекс анџьныр), Асҭамыр Саӡба (аоператор иассистент), Гиви Папасқьыр (амашьынарныҟәцаҩ), Анзор Кәарҷелиа (АЖК аоператор), Владимир Попов (агазеҭ «Аԥсны Ҟаԥшь» афотоҭыхҩы), Меликиан (агазеҭ «Советскаиа Абхазиа» афотоҭыхҩы).
1977 шықәсазы сҭалоит афилологиатә факультет, аха уагьы хҭысда изыҟамлеит – аԥышәара здызкылоз рхатә еизыҟазаашьақәа реилыргара салаӡхьан. Уи аус аҟны дсыцхрааит саб иашьа игәылара инхоз Борис Алмасхан-иԥа Гәыргәылиа. Аҭынчра амҩаду аҟны сқьаадҭра кны сышгылаз аниба, ак шыҟалаз иаразнак еиликааит. Сырхынҳәны аинститут ахь снеигеит. Аректор Зураб Вианор-иԥа Анчабаӡегьы ари аус даланагалеит. Убасала, аиашара аҳра агеит – аԥхьан исықәнагамкәа исзықәдыргылаз хԥа ахаҭыԥан, хәба сырҭеит. Зегьы реиҳа аинтерес зҵоу, ари аҩыза аҭагылазаашьа зҿы сақәшәаз арҵаҩы иҟны, анаҩс ԥшьынтә аԥышәарақәа анысҭиуаз есымша хәбақәа ракәын исоуаз.
Апресс-конференциа аҟны, Аԥсны Иреиҳаӡоу Ахеилак аилатәарақәа руада, 1992 шықәса. Актәи арад, арымарахьала арыӷьарахь: Енвер Арџьениа, Даур Инаԥшьба, Руслан Ҳашыг, Сергеи Чхенџьериа, Оҭар Лакрба
Апресс-конференциа аҟны, Аԥсны Иреиҳаӡоу Ахеилак аилатәарақәа руада, 1992 шықәса. Аԥхьатәи аплан аҟны: Руслан Ҳашыги Гьаргь Гәлиеи, арымарахьала аҩбатәи арад аҟны Наталиа Шульгинеи Изида Ҷаниаԥҳаи
— Мап зацәышәкзеи нас?
— Сара уи сазыхиамызт. Аҩбатәи акурсаҿ акәын сахьтәаз, иагьрасҳәеит, араҟа шықәсқәак аҵара сҵар шысҭаху, анаҩс иҟало ҳбап ҳәа. Иҟалараны иҟаз здыруазшәа.
— Амчхара шәныруазма?
— 1979 шықәсазы уи зегь ҟалахьан, иунырон. Сшысудентыз, саб иашьа иуаҭах аҟны санынхоз, ирыҩуаз ашәҟәқәа зегьы срыԥхьон. Иаҳҳәап, еицырдыруа «130-ҩык рышәҟәы» (Асовет Еидгыла аиҳабырахь аԥсуа интеллигенциа ирыҩыз ашәҟәы, Аԥсны иҟоу аҭагылазаашьеи, Аԥсны Қарҭтәыла алҵра шхымԥадатәиу ртәы ахьарбаз – аред.) Москваҟа ирышьҭаанӡа сара саԥхьахьан – саб иашьеи, Борис Алмасхан-иԥеи аԥхьаразы рыбжьара ианеимырдоз. Студентк иаҳасабала сара активла срылахәын 1978 шықәсазтәи апротесттә акциақәа.
Руслан Ҳашыг, 2013 шықәса
Қарҭҟа аҵараҵара ҳәа сымцаӡеит, аха шықәсык ашьҭахь ицәырҵит алшара Москватәи аҳәынҭқарратә университет ажурналистика афакультет ашҟа аиасразы. Иаартны иуҳәозар, сара сыдагьы Москваҟа ацара зҭаххақәаз рацәаҩхеит, аха уахь ацаразы астудент имазар акәын апериодикаҟны икьыԥхьыз астатиақәа. Уи аамҭазы ирацәаны сыстатиақәа акьыԥхь рбахьан. Уи азҵаара иахылҿиааит аимак-аиҿак. Сара сакәзар, уи атәы акгьы сыздыруамызт, уи аамҭазы Москва имҩаԥысуаз Аолимпиадаҟны сыҟан, аҵара бзиаӡаны изҵо астудент ҳәа, аԥсуа туристцәа ргәыԥ салаҵаны сахьырышьҭыз. Исгәалашәоит, сгәырӷьаҵәа Москвеи, Аолимпиатә хәмаррақәеи збеит ҳәа аҩныҟа схынҳәны, ԥсшьара ҳәа ашьхарахь сышцаз. Уи аамҭазы Аҟәа ирыӡбозаарын Москваҟа аҵарахьы сиагаразы азҵаара. Ианырыӡба ашьҭахь дысзаарышьҭит ацҳаражәҳәаҩ. Мышқәак рыла Қарҭ сцаны, абжьаратәии, иреиҳаӡоуи аҵаразы Қырҭтәылатәи аминистрра аҟны иахәҭаз ашәҟәқәа зегь еиқәсыршәеит.
Руслан Ҳашыги иԥшәмаԥҳәыс Лиана Ебжьноуԥҳаи
Руслан Ҳашыг ихәыҷқәа – Аинар, Асҭан, Нара Урыстәыла Аԥсны ахьыԥшымра аназханаца ашьҭахь Дмитри Медведев иахь асаламшәҟәы рыҩуеит. Урыстәыла ахада Медведев иҟаиҵаз аҭак кьыԥхьхоит ажурнал «Алашара» аҟны, 2008 шықәса
Руслан Ҳашыг, Ауадҳара, 2006-2007 шықәсқәа
Константин Косачиов иԥылараан, 2018 шықәса
Апсуа журналистцәа ргәыԥ Урыстәыла Афедерациақәа Рхеилак аҟны: Иулиа Соловиова, Рада Аргәынԥҳа, Манана Гәыргәылиаԥҳа, Руслан Ҳашыг, Витали Шариа, Москва, 2018 шықәса
Алхратә Комиссиа Хада аҟны имҩаԥысуаз апресс-конференциа, Аԥсны Жәлар Реизарахь алхрақәа рыҽны, 2007 шықәса
— Руслан Мкан-иԥа, ишәнаҭеи Москватәи шәҵараҵара?
Аҳаирплан аҟны Владислав Арӡынба аинтервиу имхраан, 1992 шықәса, цәыббра 5
Борис Березовски, Владислав Арӡынба, Анжела Кәычбериаԥҳа (аинформациатә маҵзура «Аԥсныпресс»), Инга Ҭыжәба (аинформациатә маҵзура «Аԥсныпресс»), Руслан Ҳашыг (НТВ Аԥсны иҟоу ахатә корреспондент). Афото – Владимир Попов, 1996 шықәса
— Москватәи аҳәынҭқарратә университет шәаналга ашьҭахь, раԥхьатәи шәусура ҭыԥны иҟалаз агазеҭ «Аԥсны» аума?
— Уахь сара снанагеит 1985 шықәсазы, аиҭагаратә ҟәшахьы. Иахьазы, аӡәырҩы акьыԥхь аҟны аусура иацәхьаҵуеит, аха уи хра ду злоу школуп ажурналист изы! Ишакәзаалакгьы ажурналистика – каламуп, қьаадуп, урҭ зыԥсахуа ҳәа акомпиутер цәырҵзаргьы, уи аҩра иамоу аҵакы азыԥсахуам. Насгьы, ҳара ҩ-бызшәак рыла аус ҳуеит – аԥсшәеи аурысшәеи. Агазеҭ «Аԥсны» аҟны хәышықәса аус изуаз – исцәыӡыз аамҭоуп ҳәа сҳәартә сыҟаӡам.
Аамҭак ашьҭахь сара сиасуеит асаламшәҟәқәа рыҟәшахьы, уи ашьҭахь – Хәыта Џьопуа напхгара ззиуаз ааглыхреи, атранспорти рыҟәшахьы. Актиор ду, ажурналист ду, уадак аҟны иареи сареи ҳахьтәаз, сара сзы гәахәара дуун. Уаҟа дыҟан Шьаликәа Камкьиа – аспорт аҟәша аиҳабы, ашкол санҭаз аредакциахь инасышьҭуаз сысаламшәҟәқәа рҭак ҟазҵоз Гьаргь Жанаагьы уаҟа дсықәшәеит. Аредакцциаҟны даараӡа ибзианы срыдыркылеит. Уи аамҭазы агазеҭ аҟны аусура далагеит сҩыза Енвер Арџьениа (еицырдыруа аԥсуа журналист – аред.), аамҭак ашьҭахь днеиуеит Даур Инаԥшьба (еицырдыруа аԥсуа журналист – аред.). 1989 шықәсазы аидысларақәа аныҟала (аԥсуааи ақырҭқәеи Аҟәа амҩадуқәеи, ашҭақәеи рҿы иаарту реиҿагыларақәа – аред.) ҳарҭ ажурналист ҿарацәа еиқәырццакны агазеҭ номерцыԥхьаӡа иҳашьҭуан имҩаԥысуаз ахҭысқәа аазырԥшуаз анҵамҭақәа.
— Убарҭ аамҭақәа рзоума ателехәаԥшрахьы шәаннеи?
— Ааи, убасҟан оуп ҳаргьы ҳангәарҭа. Уи аамҭазы, Аԥсуа телехәаԥшра аредактор хада Владимир Занҭариа имаҵура нижьыр иҭаххеит, аха ателехәаԥшреи арадиои рзы Аҳәынҭқарратә Хеилак ахантәаҩы Шамиль Хәсин-иԥа Ԥлиа уи дақәшаҳаҭхаразы, Занҭариа дҵас ирҭеит – ҳахҩык ателехәаԥшрахьы аусура ҳаиагара. Ииашаны иуҳәозар, акыргьы уи ҳазхәыцит, ҳлакҩакуан. Сара сакәзар, ателехәаԥшраҿы аусура сазыхиамызт, избан акәзар ателехәаԥшратә ҟазара сара аҵариурҭаҟны сахысуамызт, исҵомызт. Аха ус шакәызгьы, ҽнакала ҳахҩык – Даур Инаԥшьба, Енвер Арџьениа, сара – агазеҭ аҟны аусура зынҳажьуа азы арзаҳалқәа нықәҵаны, ателехәаԥшрашҟа ҳаиасит. Ҳәарада, уи ҳгазеҭ аредактор Сергеи Кәыҵниа ӷәӷәала игәы изырхьыз акы акәны иҟалеит. Уи 1990 шықәса, жәабранмза акәын.
Афото аҟны: Руслан Ҳашыг, Нури Гезердаа (аԥыза-министр ихаҭыԥуаҩ), Асҭамыр Ҭаниа, Гиви Агрба, Ҭҟәарчал, 1999 шықәса
— Убри аҽны инаркны, Аԥсны Аџьынџьтәылатә еибашьра ашықәсқәа раангьы, уи ашьҭахьгьы акыраамҭа Аԥсуа телехәаԥшра редактор хадас шәыҟан. Усҟантәи аамҭазы ателехәаԥшра аусзуҩцәа русушьа хәшьарас иашәҭарц ишәылшои?
— Сара сазгәдууп, аибашьра аламҭалазгьы аибашьра цонаҵгьы абри аҭыԥ аҟны сахьыҟаз. Усҟантәи аамҭазы иаԥсоу ажурналистцәас ҳзыҟаломызт, аколлектив аҩныҵҟа иҟаз апатуеиқәҵара акәымзар. Уи атехникатә персонал – Леонид Агрбеи, Даур Қәарсаиеи, Даур Киути рхаҿы инаргыланы. Ателехәаԥшра атәы уҳәозар, раԥхьаӡа иргыланы, уи атехникатә база оуп. Ҳара ҳакәзар – ҳҿан, еиқәлацәаз ҳақәын, ҳхеибарҭәаауан. Ҳазегьы ҳаидгыланы аус еицаҳуан, аефир алагаанӡа ҳаԥшын, уи нҵәаанӡагьы аӡәгьы аҩныҟа дцомызт. Ҳара иаҳбон ажәлар рыҩныҵаҟа имариам ахҭысқәа шымҩаԥысуаз, ҳара ҳзы ихадан – урҭ ахҭысқәа ҳрыԥсаханы, ишахәҭоу еиԥш, иҟоу аҭагылазаашьа еилыркаартә еиԥш ауаа рызнагара.
Аԥсны ахада Владислав Арӡынба ипресс-конференциа аҟны, 1999 шықәса
Иаҳҳәап, аибашьра раԥхьатәи амш аҽны, уи иахьагьы минуҭцыԥхьаӡа исгәалашәоит, хықәкы хадас иҳаман ихадоу акы абжьамыжьра, ателехәаԥшцәа зегьы-зегь дырбара ахьӡара. Ателехәаԥшра афактор инанагӡаз ароль дууп, избан акәзар аинформациа ахыҵхырҭас иара заҵәык акәын иҟаз. Анаҩс ауп, Мрагыларатәи афронт иуадаҩу аҭагылазаашьа ианақәшәа, ауаа иргәалашәеит арадиогьы шыҟоу, ишрылшоз ала арадиодкылагақәа рыԥшаарцаз ирышьҭылт. Убас ала, аибашьра нҵәаанӡа ихадоу аинформациа хыҵхарҭаны иҟазаауеит арадио.
Ҳгәыҭҟьа-ԥсыҭҟьо ҳаҟамызт, иҭаҳхуа мамзар иҭаҳамхуа ҳәа ҳҿаԥхьа азҵаара ықәгыламызт. Аус шаҳуц иаҳуан, амала ҳзышьцылахьоу аполитикатә хҭысқәа рхаҭыԥан аибашьра ҭаҳхуан. Атехника аганахьала иаҳамаз алшарақәа маҷын, иаахҵәаны иуҳәоза – ҩ-камерак ракәын иҟаз. Аха ус шакәызгьы, ҳарҿиаратә гәаҳәара дуӡӡан – иаразнак еиҿкаан аҭыхратә гәыԥқәа хәба, дара-дара аҽыԥсахра иазыхиаз. Есыҽны аефирахь ҳцәырҵуан.
Афото аҟны арымарахьала арыӷьарахь: Руслан Ҳашыг, Анри Џьергьениа, Сергеи Багаԥшь, Владислав Арӡынба, Сергеи Кириенко, 1999 шықәса
Аԥсны аиҿкаарақәа зегьы рҟынтә, Аԥсуа телехәаԥшра заҵәык ауп аибашьра аԥҟарақәа инарықәыршәаны аевакуациа мҩаԥызгаз: хымш рыла Аҟәантәи Гәдоуҭаҟа ҳаиасит, ԥшьымш рыла уаҟа иаԥаҳҵеит абаза, убри аамҭазгьы аефир ахь еиԥмырҟьаӡакәа ҳцәырҵуан. Ҽназаҵәык ауп аефир ахь ҳанцәырымҵ – нанҳәа 17 рзы. Убри ҽназаҵәыкгьы ателехәаԥшцәа рзы ирызхымго акы акәны иҟалеит, избан акәзар иҟоу шыҟоу атәы разҳәоз рымамызт.
Афото аҟны: Анри Џьергениа, Руслан Ҳашыг, Лили Бганԥҳа, Ҭамаз Гогьиа, 1999 шықәса
Иахьазы, иуадаҩӡаз аамҭақәа рзы иаԥаҳҵаз архив аҟазаашьазы сгәы ҭынчӡам. Кадрк иадымхаргьы иаҳцәыӡыр, аҭоурых аҿаԥхьа ахара ду ҳадзаауеит, убри азы, сара садгылоит архив аԥхьаӡацыркра аганахьала аусура, анаҩс уи аҳәынҭқарратә архив ахь аиагаразы. Ҩыџьара иҵәаху архив еиҳа еиқәхоит.
Аҳәынҭқарреи Аԥсуа ҳәынҭқарратә телерадиоеилахәыреи хара имгакәа, иаарласны ирыдыкылароуп зыӡбахә ҳамоу аусурақәа ахарџь рзоужьразы аӡбара, аибашьра архив «ахьтәы фонд» аҟнытә сахьакгьы мыӡырц азы.
Апсны ахьаԥшымра азхаҵара иазку ацәыргақәҵаҿы. Афото аҟны: Руслан Ҳашыг, Аԥсны ахада Рауль Ҳаџьымба, Беслан Барцыц, Ацәыргақәҵатә зал хада, 2018 ашықәс, нанҳәамза 26
Самсон Ҷанба ихьӡ зху Аԥсуа адраматә театр 25 шықәса ахыҵра. Афото аҟны: Гьаргь Аҟылӷьба, Руслан Ҳашыг, Мушьни Лашәриа
— Руслан Мкан-иԥа, 1997 шықәса, нанҳәамзазы, шәара ажурналист иаҳасабала Аԥсны раԥхьатәи ахада Владислав Арӡынба Қарҭ иаҭааран шәицын. Уаантәи иҟашәҵон ахҭысҭыԥырбақәа. Иаҳзеиҭашәҳәар ҳҭахын, аефирахь имцакәа инхаз атәы.
— Усҟан Аԥсуа телехәаԥшраҿы аусура нсыжьхьан, уаантәи сцеит 1994 шықәсазы. Анаҩс сҽазыскит аурыс телеканал ОРТ (иахьазы – «Первыи канал» – аред.) акорреспонденттә пункт Аԥсны аартра, уи ашьҭахь ателеканал НТВ Аԥсны иҟоу ахатә корреспондентс аус зуан. Иара убасҟан ауп, Владислав Григори-иԥа Арӡынба сааԥхьаны иансеиҳәа иақәкны ишыҟоу тәылак аҭаара, насгьы уи аныҟәараҿы сара сицзар шиҭаху атәы. Аиашазы, 1990 шықәсазы (нанҳәамза), Владислав Григори-иԥа Асовет Еидгыла Иреиҳаӡоу Ахеилак депутатс дыҟанаҵ раԥхьатәи иҿцәажәара анҭазыҩы инаркны лассы-лассы аҽимадаразы алшара сыман. Убри аамҭа инаркны, аибашьра анцозгьы, аибашьра ашьҭахьгьы, ихадоу иныҟәарақәа зегьы рҟны сицын, 1992 шықәса, цәыббра 3 рзы Москва имҩаԥысыз еицырдыруа аиԥыларагьы уахь иналаҵаны (Владислав Арӡынбеи, Борис Ельцини, Едуард Шеварднаӡеи реилацәажәара – аред.).
Руслан Хашыг Аԥсуа телехәаԥшра аиубилеи аҟны
Ҭырқәтәыла инхо ижәлатәқәа рҭаара, 2013 шықәса
Раԥхьатәи аделегациақәа реиқәшәара Примаков далахәын, анаҩс акыраамҭа Арӡынбеи Шеварднаӡеи хаҭа-хаҭала еицәажәон. Рыҩџьагьы ажурналистцәа рахь ианцәырҵ, уаҟа аилыхара ҳәа каамеҭ ыҟан. Еизаз зегьы Шеварднаӡе ирылеиҳәеит, аилацәажәарақәа иахьрыдхалаз азы, урҭ уаҵәы ишрыцҵахо атәы. Исгәалашәоит, уи сара сзаршанхаз: избан Арӡынба араҟа даагылараны дзыҟоу? Уи аганахьала иарбанзаалак аинформациа, Арӡынба иоума, ҳара ҳаума заа иҳамаӡамызт, зегьы ӡбахон аилацәажәарақәа цаноҵы.
Урҭ ахҭысқәа рахь схынҳәуа, Қырҭтәыла дзаҭааи ҳәа азҵаара саназхәыцуа сгәы иснаҭоит абас: иавторитет маҷны дыҟазма уахь данцоз? Ма иреитинг, ихыԥша каҳаны ашьҭыхра дашьҭазу? Мап, ҳәарада! 1997 шықәсазы зегьы иреиҳаз ахьӡ-аԥша иманы дыҟан. Сара еилыскаауеит Владислав Григори-иԥа шаҟа игәнигоз ҳтәыла аҩныҵҟатәи аҭагылазаашьа – ԥшьышықәса ҵуан аблокада ҳҭакызижьҭеи, аибашьраан еиҳа имариан. Ахацәа Аԥсны аҳәаақәа ирхысны џьаргьы изцомызт, аекономика зынӡа икаҳаны иҟан, ас ажәлар анхара даараӡа ирцәыуадаҩын. Абарҭ зегьы рыриашаразы Владислав дрышьҭан амҩақәа – аблокада аркәадаразы, ихадоу аполитикатә позициақәа дырхьамҵакәа. Аполитикатә ҟәышра ааирԥшуан, адгаларақәак дрықәшаҳаҭхон, аҳәаа аҟны иҟоу арежим маҷк еиӷьхап ҳәа, уи инацҵаны атәылагьы аекономикатә ԥсҭазаара шьҭыҵып ҳәа дақәгәыӷны. Ус шакәызгьы, ихаданы иҟаз дацәхьаҵуамызт, ацәаҳәа ҟаԥшь дахысуамызт.
Инал Ҳашыг, Евгени Баранов, Руслан Ҳашыг, Ацәыргақәҵатә зал хада, Аҟәа
— Иахьазы Аԥсны раԥхьатәи ахатәы телеканал «Абаза-ТВ» шәеиҳабуп. Аканал анаԥҵаз аҽны инаркны иахьанӡа уи аҿиара хәшьарас иашәҭои?
— Гәышьҭыҵра еижьагада исҳәар сылшоит, аефир ахь ҳанцәырҵ – 2007 шықәса, рашәарамза 26 рзы, раԥхьаӡатәи ахҭысҭыԥырба аныҟасҵаз исызцәырҵыз ацәаныррақәа снырит. Аӡәырҩы иаҳԥырхагахап ҳәа рҽазыршәахьан, Аԥсны ахатәы телеканал аԥҵара иаԥсаӡам ҳәа ауаа рхы аҭацалара иаҿын. Исымаз аидеиа абизнесуаҩ Беслан Быҭәба ианидызгала, иареи сареи хаҭалагьы ҳаибаздыруамызт. Иара акызаҵәык ауп дзызҵаа: ателеканал аԥҵаразы, акадртә, арҿиаратә, атехникатә мчхара ыҟоума ҳәа. Сара сзы усҟан ипринципны иҟан аканал аԥсуа кадрқәа рыла аизгара, џьарантәи аӡә дааганы ҳәа акәымкәан. Беслан Быҭәба ифинанстә лшарақәеи, сара сырҿиаратәи, сыпрофессионалтәи контактқәеи ирыбзоураны аԥышәа ду змоу, еицырдыруа ажурналистцәа аусурахь иааҳаԥхьар ҟалон, аха ҳарҭ ус ҟаҳамҵеит. Абар уажәшьҭа 12 шықәса ҵуеит есыҽны аефир ахь ҳцәырҵуеижьҭеи, Аԥсны аинформациа ахыҵхырҭақәа акрызҵазкуа хәҭакҵас. Иаҳҳәап, ҽнак аефир ахь ҳҭымҵыр, уи митәык иаҩызахоит, иҟалеи ҳәа зегьы иаразнак адҵаалара иалагоит. Убри ауп сара қәҿиарасгьы исыԥхьаӡо.
«Абаза-ТВ» аколлектив, 2007 шықәса
Сара еснагь исыцуп, 1990 шықәсазы Шамиль Хәсин-иԥа Ԥлиа иҟынтә исаҳахьаз абжьгара: «аефир иабсолиуттәу хақәиҭроуп, аефир – хыхьынтәи цензурада сара убыржәы, абраҵәҟьа сызҿу ауп». Ҳара ҳканал иамоу аихьӡарақәа зыбзоуроугьы абри апринцип ақәныҟәара ауп. Уи еснагь, есыҽны, сколлективи, мамзар ҿыц аусура иаҳзаауеи ирызназгоит.
Адырраҭара «Биографически салон» асас – ашьапылампыласҩы Беслан Аџьынџьал. Адырраҭара амҩаԥгаҩ – Лиана Ебжьноуԥҳа, арежиссиор Виола Кәакәасқьыр, «Абаза-ТВ» аиҳабы Руслан Ҳашыг
Ажурналистцәеи сареи ҳаиқәшәоит есышьыжь – апланиорка аҿы, анаҩс ажурналистцәа ахҭысқәа рахь ицоит, урҭ ирыхцәажәоит, иҭырхыз амонтаж азыруеит, аефирахь ирышьҭуеит. Уи зегьы дара ишырбаз, ишеилыркааз еиԥш. Уи апроцесс сара схы алазгалоит, иуадаҩу атема аилкаараҿы ацхырааразы иансыԥхьо мацара. Сара сашьҭахь аредактор, мамзар аиҳабы аматериал усгьы игәеиҭоит ҳәа агәаанагара ажурналист ианизцәырҵлак, иусура ахаҭабзиарагьы лаҟәуеит.
Апроект «Абаза-ТВ» азы Руслан Ҳашыг ианаршьоит адиплом «Кавказ Афырхаҵа», Самсон Ҷанба ихьӡ зху Аԥсуа ҳәынҭқарратә драматә театр, 2007 шықәса
Ажурналист еиликаауазароуп, иара еиԥш ари ахҭыс сара абара зсылымшо, избан акәзар сара уи ахҭыс салахәӡамызт, лабҿаба исымбаӡеит. Убри азы, «Абаза-ТВ» зегьы иреиҳау аихьӡарас исыԥхьаӡоит – ажурналист аҩныҵҟатәи ахақәиҭра иҭара ахьалшаз. Уи, ҳәарада, ишиашоу иадҳәалоуп ажурналист иҭакԥхықәра. Ажурналист иду аҭакԥхықәра аилкаара ицәыӡыр, аредакциахь иааирагьы аҭаххаӡом, избан акәзар уи аилкаароуп аканал аҳаҭыр зкугьы, гәыцәс иамоугьы. Ҳара ҳефиртә политика аӡәы иҭахрақәа ирықәшәо – аиҳабыра роума, аоппозициа роума, ишьақәыргылаӡам. Аиаша заҵәык ауп хадара злоу.
Аԥсны аҭоурых иазку адокументқәа реизга ӡырыргеит Москва
© Милана Бжьаниаԥҳ
Москва
Москва имҩаԥысит иахьа уажәраанӡа акьыԥхь зымбацыз Аԥсны аҭоурых иазку адокументқәа рӡыргара, урҭ ҩ-томкны иҭыжьуп.
Аԥсны аҭоурыхтә-документалтә ҭынха аиҭашьақәыргылара иазку апроект аҳәаақәа ирҭагӡаны иԥшааз, иахьа уажәраанӡа акьыԥхь зымбацыз адокументқәа знылаз, ҩ-томкны еиқәыршәоу аҭыжьымҭа апрезентациа мҩаԥысит Москва, Адунеижәларбжьаратәи аҿар рҭоурыхтә форум «Аҭоурыхи архивқәеи: аҳәынҭқаррабжьаратә еизшәарақәа» ҳәа хьӡыс измаз аҟны. Апрезентациа еиҿнакааит Урыстәылатәи аҳәынҭқарратә агуманитартә университет, аусмҩаԥгатә адгылара арҭеит Урыстәылатәи Афедерациаҿы иҟоу Аԥсны ацҳаражәҳәырҭеи, Москватәи аԥсуа диаспореи.
Аизгақәа рҿы еидкылоуп аҭоурыхтә документақәа темала еихшаны, хьыӡқәасгьы ироуит: «Урыстәылатәи Афедерациа Аҳәынҭқарратә архив афондқәа рыла еиқәыршәоу Аԥсны ареволиуциатә ҵысра аҭоурых (1905-1921 ш.)», «Итуристтәу Аԥсны».
Актәи аизга азкуп Асовет Мчра Аԥсны ианышьақәгылоз аамҭа, еиднакылоит 65 документ ҳәа еиҭалҳәеит аизгақәа равторцәа руаӡәк, афорум аҳәаақәҵаҩ Милана Бжьаниаԥҳа.
«Ицәыргоу адокументқәа рыҟны иаабоит ареволиуциатә партиақәа Аԥсны русушьа, иара убасгьы аизга еиднакылоит апартиа апрограммақәеи уи аԥхьагылаҩцәеи ирызку аинформациа», - ҳәа азгәалҭеит лара.
Аҩбатәи аизга еиднакылоит 104 документ, урҭ ирызкуп XX ашәышықәсазы Аԥсны ақалақьқәа рыҿиашьеи, атуризми. Уаҟа ианылеит еиуеиԥшым афотосахьақәа, апланқәа, ахсаалақәа, аныҟәара амшынҵақәа, имҩаԥыргоз аекскурсиақәа ирызку аинформациа уҳәа уб. иҵ.
«Арҭ адокументқәа иҳарҭоит алшара, Аԥсны еиҳа аларҵәара змаз атуристтә маршрутқәеи, аҭоурыхтә-культуратә ҭынха аобиектқәеи, Аԥсны иаҭаауаз ауааԥсыра ашәҟәы ианырҵоз рцәаныррақәеи рыҭҵааразы», - лҳәеит Бжьаниаԥҳа.
Лара убасгьы иазгәалҭеит, Аԥсны Аҳәынҭқарра аҭоурыхтә-документалтә ҭынха аиҭашьақәыргылара аус ишҳәынҭқаррабжьаратәиу, уи апроект еиднакылоит Аԥсныи Урыстәылеи рҟынтә агуманитартә ҭҵаарадыррақәа рзы аспециалистцәа.
«Анаҩс, Аԥсны аҭоурых иазку адокументқәа ралԥшаара иацҵахоит, избан акәзар аҳәынҭқарра зышьақәгылаӡом ажәлар ргәалашәарада, уи аус аҟны ихадоу аҭыԥ ааннакылоит аҭоурыхтә-докуметналтә ҭынха», - лҳәеит аизга аиқәыршәаҩ.
Аизга аиқәыршәаразы имҩаԥгаз аус инарҭбааны далацәажәеит аизга авторцәа ируаӡәку – Анастасиа Книазиева. Уи лажәақәа рыла, аизга аиқәыршәара апроцесс еихшазар ҟалоит еиуеиԥшым аетапқәа рыла. Раԥхьаӡа иргыланы адокументқәа ԥшаатәуп, урҭ рсиа еиқәыршәатәуп, анаҩс, уи асиа аҟнытә иалкаатәуп зегьы реиҳа хра злоу аинформциа зну адокументқәа.
«Аизга аус адаҳулонаҵы ҳара ҳҽазаҳшәеит акьыԥхь збахьаз адокументқәа аҭыжьымҭа ианаҳамҵарц», - лҳәеит Книазиева.
Уи иашьҭанеиуеит архив атехника аганахь ала аусура – иалԥшаау адокументқәа асканер рахыжьра, убасгьы – ахқәа реиқәыршәара, аизга ахархәара арманшәаларазы аматериалқәа асистематизациа рзура.
«Анаҩс, напы аҳаркит аҭыжьымҭа аҭҵаара-еилыркаагатә аппарат: алагалажәа, арбагақәа, аркьаҿрақәа рсиа уб.иҵ. Ахырқәшаратә етап – аизга даҟьала аихшара, арецензиа азура», - ҳәа еиҭалҳәеит Анастасиа Книазиева.
Адокументқәа рцәыргараҿы рхы аладархәит еицырдыруа аԥсуа-абаза диаспора ахаҭарнакцәа, ауаажәларратәи аполитикатәи аусзуҩцәа, Аԥсныи Урыстәылеи рҟынтә аспециалистцәа-кавказҭҵааҩцәа, арҵаҩцәа, астудентцәа. Аизга аиқәыршәаҩцәа ражәақәа рыла, аҭыжьымҭа ахԥатәи аизга аиқәыршәаразы аилацәажәара иалагахьеит.
Итабуп всем, кто приложил усилия для создания этих сборников. Исторические события оставленые на бумаге, станут эстафетной палочкой для потомков.
Аԥсны абираҟ амш Аҟәа
Аиааиреи, акзаареи, аиашьареи рсимвол : Аԥсны иазгәарҭеит Абираҟ амш
Аԥсны
Адунеи ахьынӡанаӡааӡо аԥсуа-абаза жәлар ахьықәынхозаалак аҳәынҭқарратә бираҟ амш есышықәса инарҭбааны иазгәарҭоит. Сынтәа Аԥсны уи шазгәарҭаз еилышәкаар шәылшоит АААК аинформациатә портал иазнархиаз арепортаж аҟны.
Рада Ажьиԥҳа
Аԥсуаа еигәырӷьаны, лымкаала ргәы аздуны, инеиҵыхны иазгәарҭоит Аԥсны аҳәынҭқарратә бираҟ амш, ԥхынгәы 23.
Ныҳәа дук еиԥш иаԥылоит. Ари амш азгәарҭо иалагеит 2005 шықәса инаркны: усҟан Аԥсны аҩбатәи ахада Сергеи Багаԥшь инапы аҵаиҩит Апарламент иаднакылаз азакәан «Аԥсны аныҳәатә, агәаларшәагатә мшқәа ирызкны» Аԥсны Аҳәынҭқарра азакәан ахарҭәаареи аиҭакреи алагаларазы». Иахьатәи аԥсуа бираҟ шьақәырӷәӷәан 1992 шықәса ԥхынгәымза 23 рзы, Аԥсны Иреиҳаӡоу Асовет аҭоурых ианхалаз аилатәараан.
Абираҟ аԥшшәқәа ирышьашәаланы
Ашәаҳәара, акәашара, амилаҭтә чысқәа: Ҟарачы-Черқьесиа иазгәарҭеит Аԥсуа бираҟ амши Акультура амши
Сергеи Багаԥшь ихьӡ зху ашҭаҿы имҩаԥысит аныҳәа аофициалтә хәҭа, уи иалахәын Аԥсны ахада, Апарламент ахантәаҩы, адепутатцәа. Аныҳәа блахкыганы имҩаԥган. Амҳаџьырқәа рыԥшаҳәа ианысит аҽыуаа, Аԥсны аҳәынҭқарратә бираҟ ҳаракны икны. Анаҩс уи абираҟ Аҟарул ҳаҭыр зқәу арота аиҳабы идыркит, анаҩс иара абираҟ инапаҿы ииҭеит Аԥсны ахада Рауль Ҳаџьымба. Абираҟ анышьҭырх аамышьҭахь, аҳәынҭқарратә гимн абжьы гауа, Аԥсны ахада зегьы ирыдиныҳәалеит аныҳәамш.
«Аԥсны аҭоурых аҿы имаҷым ҳаҿиараҿы иҷыдоу аҭыԥ аанызкыло ахҭысқәа. Урҭ рахь иаҵанакуеит аҳәынҭқарратә символқәа ирыдҳәалоу амшқәагьы. Иахьа ҳаԥсадгьыл иахашәыршәыруеит, ахьшь ахы иақәиҭны ианыԥыруеиԥш, Аԥсны аҳәынҭқарра абираҟ!» – иҳәеит атәыла ахада иадныҳәаларатә ажәаҿы.
Иара иазгәеиҭеит амилаҭтә-хақәиҭратә қәԥара аԥхьагылаҩцәа рыбзоурала Аԥсны ауадаҩрақәа зегьы ишырхысуаз, Владислав Арӡынба раԥхьа днаргыланы.
«Иԥшьоу ҳаԥсадгьыл Аԥсны ӷәӷәаазааит, ишәҭыкакаҷлааит наунагӡа! Ҳҿар ақәҿиара ҿыцқәа роулааит, ҳбираҟ шьҭыхны аԥеиԥш лашахь ҳазгаша!» – ҳәа азеиӷьшьарақәа ҟаиҵеит Аԥсны ахада.
Аҟәа-Черқьесск-Есқьишьеҳир-Амман
Абираҟ амш азгәаҭара аҳәаақәа ирҭагӡаны аԥсуа-абаза диаспора жәпаҩны иахьынхо аҭыԥқәа рахь ателемост еиҿкаан «Аҟәа-Черқьесск-Есқьишьеҳир-Амман» ҳәа хьӡыс изауз, уи абзоурала Иорданиа иҟоу «Диуан Абаза» ахантәаҩы Ҳасан Хусеин Чычба Абаза Аԥсны жәлар рмилаҭтә ныҳәа рыдиныҳәалеит.
«Аҭынчра шәымазааит ҳашьцәа, ҳаҳшьцәа Аԥсны инхо шәеиԥш, адунеи егьырҭ атәылақәа ирықәынхогьы зегьы! Ари амш аҽны ҳара ҷыдала иаҳгәалаҳаршәарц ҳҭахуп Аԥсны ахақәиҭреи, аԥсуаа рыԥсадгьыл аҿы рзинқәа рыхьчареи рзы иҭахаз ҳашьцәа. Гәыкԥсыкала ишәыдаҳныҳәалоит иахьатәи амш!» – иҳәеит Чычба.
Ахақәиҭра асимвол
Ҳтәылазы абираҟ – ахақәиҭреи ахьыԥшымреи ирсимволуп. Абри атәы иҳәеит Аԥсны Жәлар реизара ахантәаҩы Валери Кәарҷиа.
Амилаҭтә-хақәиҭратә қәԥара иалахәыз, Аԥсны Аџьынџьтәылатә еибашьра аветеран Закан Нанба агәра ганы дыҟоуп абираҟ иара ианаамҭаҵәҟьаз ишҳауз.
«Ҳбираҟ – амилаҭтә-хақәиҭратә қәԥара иасимволхеит, Аиааира, акзаара, аиашьара ирсимволхеит. Абираҟ шьақәырӷәӷәан аибашьра аламҭалаз, ҳҵеицәа зықьҩыла рхы ақәырҵеит иахьа ҳара абри аныҳәамш азгәаҳҭо ҳҟаларазы», – иҳәеит Нанба.
Аветеран иациҵеит иара убас, аԥсуа бираҟ адунеи атәылақәа рбираҟқәа зегь раасҭа иԥшӡоуп ҳәа шиԥхьаӡо.
Аԥсуа бираҟ амш – дарбан аԥсыуазаалак дзеигәырӷьо ныҳәа лашоуп ҳәа агәра ганы дыҟоуп Аҟәа инхо Викториа Маланиа.
«Макьана иқәыԥшу ҳҳәынҭқарразы даара акраҵанакуеит ҳбираҟ егьырҭ атәылақәа рбираҟқәа ираҟараны иахьышьҭыху. Сара сгәы иахәоит абри аныҳәа ҳажәлар гәыбылрала, гәаартыла иахьазгәарҭо», – лҳәеит Маланиаԥҳа.
Агәыҳалалреи аекспозициақәеи
Абираҟ амш азгәаҭараан агәыҳалалрагьы аҭыԥ аиуит: уи аҽны имҩаԥысит агәыҳалалратә фонд «Ашанеи» Аҟәатәи ахәышәтәратә центри рҟны изхылаԥшуа ахәыҷқәа рсахьақәа рцәыргақәҵа. Изҭаху зегьы урҭ асахьақәа рыхәҳар ауан. Иара убасгьы ацәыргақәҵа азааигәара ҭырқәтәылатәи ахаа-мыхаақәа рҭиуан. Аԥара еидкылаз зегьы агәыҳалалратә фонд иахыԥхьаӡалахеит, згәабзиара уашәшәыроу ахәыҷқәа рыхәышәтәразы.
Асцена азааигәара еиҿкаан Аԥсны амузеитә фондқәа рҟынтә абзазара амаҭәарқәа рцәыргақәҵа. Аԥсуаа рыбзазара амҭәарқәа, амилаҭ маҭәа, ахҭырԥақәа – абри зегьы ажәҩан аҵаҟатәи ацәыргақәҵа аҭааҩцәа рыблала ирбар, иркыр рылшон, изҭаху афотосахьагьы ҭырхуан.
Абираҟ амш азгәаҭара хыркәшахеит аныҳәатә концерт ала, уи иалахәын аԥсуа естрада ашәаҳәаҩцәеи, акәашаратә коллективқәеи.
Адунеи иалаԥсоу аԥсуа-абаза жәлар рхаҭарнакцәа Аԥсны абираҟ амш аҽны имҩаԥыргоит инарҭбаау акультуратә уснагӡатәқәа, Абаза жәлар рҵасқәеи рқьабзқәеи зеиԥшроу афестиваль иаҭаауа асасцәа ирзеиҭаҳәауа.
Абаза жәлар рыхәмаррақәа ҞЧР Акультура Аԥсны абираҟ амш Аныҳәа
Аиааира асимвол кны: Аҟәа иазгәаҭан Аԥсны абираҟ амш
Ақьабзқәа Аныҳәа
Ажьырныҳәа Аԥсны ишазгәарҭо: атрадициақәеи иахьатәи аамҭеи
Аетнографиа
Аетнографцәа АААК иазеиҭарҳәеит, ажәытә стиль ала Ашықәс ҿыц азгәаҭара иақәшәо аԥсуаа ржәытә ныҳәа Ажьырныҳәа иадҳәалоу атрадициақәеи ақьабзқәеи ртәы.
«Ажәытәтәи Ашықәс ҿыц» – абызшәадырцәа ас еиԥш иҟоу ажәеицааирақәа оксиуморон ҳәа ирышьҭоуп, еиҿагылоу аҵакқәа аазырԥшуа ажәақәа ахьеицу аҟнытә. Аҿар рабиԥара иаразнакала ирзеилымкаар ҟалоит уи аҵакы. Иҟоу уи оуп: ажьырныҳәа 13 ауха Ашықәс ҿыц иаԥылозаарын Аԥсны, Урыстәылеи Асовет Еидгыла иалаз егьырҭ атәылақәа жәпаки рҟнеиԥш, амзар ҿыц ахь имиасызҭгьы. Даҽакала иаҳҳәозар, «ажәытәтәи Ашықәс ҿыц» – амзартә шықәса иалагамҭоуп уаанӡа иаԥыз ашықәсԥхьаӡара ала.
Еиԥшым амзарқәеи еиԥшым атрадициақәеи
Еиуеиԥшым амзарқәа реивгара иадҳәалоуп аинтерес зҵоу афактқәеи ишьақәгылаз атрадициақәеи рацәаны. Зегь раԥхьаӡа ухаҿы иааиуа ҿырԥшуп Ақьырсиантә уахәама ашықәсантәи аныҳәақәа рцикл атәылақәа жәпакы рҿы разгәаҭашьа, Аԥсынгьы уахь иналаҵаны: аиашахаҵаратә қьырсиантә ныҳәақәа иахьагьы иулиантәи амзар инақәыршәаны иазгәарҭоит. Убри азоуп, иаҳҳәап Қьырса ныҳәа аиашахаҵаратә қьырсианцәа иазгәарҭоит ажьырныҳәа 7 рзы, акатоликатә тәылақәа рҿы акәзар – ԥхынҷкәын 25 рзы. Урыстәыла аҳратәра анаԥыз аамҭақәа рзы иулиантәи амзар инақәыршәаны Иаса Қьырса иира аныҳәа аамышьҭахь акәын Ашықәс ҿыц ианаԥылоз – уи иахьазы ажьырныҳәа 13 ауха иазгәарҭо «ажәытәтәи Ашықәс ҿыц» ҳәа изышьҭоу ныҳәоуп. Иахьатәи Ашықәс ҿыц аныҳәа аԥылараан аиашахаҵаратә қьырсианцәа, Аԥсны инхогьы уахь иналаҵаны, Қьырса ныҳәазтәи ачгара иҵоуп.
Ажәытәтәи ашықәс ҿыц атәылақәа жәпакы рҿы иазгәарҭоит. Урҭ зегьы рҿы «акалашәа» иҟоу ари аныҳәа ацәырҵра зыдҳәалоу амзар ҿыц ахь аиасроуп, аха ари амш иацу аҷыдарақәеи атрадициақәеи ракәзар – еиуеиԥшым ажәларқәа рменталитети, ркультуреи, еиҳаракгьы разхаҵарақәеи аадырԥшуеит. Иаҳҳәап, Швеицариа ҭыԥқәак рҟны абри аҽны иазгәарҭоит ацқьа Сильвестр имш, ауааԥсыра ари аныҳәа рҽазыҟарҵоит, гәырӷьарала иазгәарҭоит, амаскарадттә костиумқәа ршәырҵоит. Македониагьы ари аҽны акарнавалқәа мҩаԥыргоит. Ажәытә амзар ала ашықәс ҿыц аналаго амш азы Уельс имҩаԥысуеит афестиваль Хен Галан. Абри аҽны ахәыҷқәа агәылара аҩнқәа рышә иасуеит, нас ақәгылара ҳәыҷы иаздырхиаз анддырбалак ашьҭахь ахаа-мыхаақәа рырҭоит.
Адунеи еиуеиԥшым аҭыԥқәа рҿы иҟоуп ажәытәтәи Ашықәс ҿыц азгәаҭара атрадициақәа ирызку иҷыдоу ацәыргақәҵақәа, урҭ мҩаԥыргоит амузеиқәеи акультуратә усбарҭақәеи. Убри аҩыза аекспозициа аартуп Аԥсны аҳәынҭқарратә музеи аҟынгьы.
Ажәытәтәи Ашықәс ҿыц, Нарҭаа репос, ажьира
Нарҭаа репос аҿы узыршанхо хҭыск аарԥшуп: аԥшқа ииз аиха ахьдырҭәоз дӡааркуеит. Аха ари баша арԥысмызт, Нарҭ Сасрыҟәа иакәын. Ахаҳә иахылҵыз арԥыс Саҭанеи Гәашьа (аԥсуа Нарҭтә епос ихадароу аперсонаж Нарҭаа ашәҩыки раҳәшьазаҵә Гәындеи ран – аред.) лцәа данадылҵа иԥсы ҭалеит. Аепос излаҳәо ала, Аинар-жьи Сасрыҟәа абас диӡрыжәит, аџыр еиԥш дыӷәӷәаӡа дҟаларц.
«Нарҭаа ражәабжьқәа» ирызку асахьа. Асахьаҭыхҩы Леуарса Быҭәба
Ажәытәан аԥсуаа аӡәырҩы ирҭахын рҵеи джьихарц, аха ус иҟало рацәаҩхомызт – избанзар уи имариоу усмызт. Убри аҟнытә дара ажьира анцәахәы Шьашәы иҳәон дрыцхраарц азы.
Абас ала ажьира – жәытә-натә аахыс аԥсуаа рҿы иԥшьоу ҭыԥны иԥхьаӡоуп, еиҳаракгьы абиԥарала ари аус мырӡкәа иаазгоз рҟны. Убас иҟоу ажәлақәа рабиԥара ажьирақәа иахьанӡагьы еиқәырханы ирымоуп. Ажьырныҳәа аҽны аҭаацәа зегьы еизоит, ажьира иадгыланы иныҳәоит. Аԥсны аҳәынҭқарратә музеи аҭҵаарадырратә усзуҩ еиҳабы Инга Шамԥҳа еиҭалҳәоит ажьирақәа дыргылон ҳәа иахьааҳараку, аҩны иазааигәацәаӡамкәа, арыӷьарахь ала. Ажьира мрагыларахь иԥшуазар акәын.
«Уаанӡа ажьирақәа рхыбӡомызт, ҵла дук амҵан идыргылон, ажәҩан иаҵаԥшуан. Уажәы ажьирақәа рхыбуеит», - ҳәа азгәалҭеит аетнограф.
Ажьырныҳәа иахьа
Иахьа Аԥсны иқәынхо ауааԥсыра рахьтә иқьырсианцәоу рхыԥхьаӡара рацәоуп. Иҟоуп аислам, нас егьырҭ адинхаҵарақәа ныҟәызгогьы. Ҳәара аҭахума, Ажьырныҳәа ажәлар зегьыҵәҟьа иазгәарҭоит ҳәа ҳазҳәом: адин иадҳәалоу азҵаарқәа – досу ихатә усуп. Убас, Иаку Анцәеи, Аԥсыцқьеи, Иаса Қьырсеи хазҵо ақьырсианцәа рхы аладархәуам абас еиԥш иҟоу аныҳәара, рдин иахьрыднамҵо аҟнытә. Ус анакәха, иаҳҳәарц ҳалшоит иахьазы Ажьырныҳәа азгәазҭо аԥсуаа итрадициатәу аԥсуа динхаҵара ныҟәазго роуп, мамзаргьы иарбанзаалак иалкаау динхаҵарак аҵыхәтәанынӡа иныҟәзымго роуп ҳәа.
Абри атәы иҳәоит аҭҵаарадыррақәа рдоктор, аетнолог Валери Бигәаа. Иара излаиԥхьаӡо ала, ҳаамҭазы Ажьырныҳәа азгәаҭара – «традициала иаауа қьабзуп еиҳарак, ажьира амч ҷыда шалоу агәрагара аасҭа».
«Ари аныҳәа иахьа абиԥара рхаҭарнакцәа реиқәшәара, реибабара алзыршо мшуп, адинхаҵаратә культ аазырԥшуа акы аасҭа. Иазгәарҭоит инарҭбааны, гәырӷьала-ччарала», - иҳәоит аетнолог.
Ақьабзқәа рықәныҟәара
Ажьырныҳәа азгәаҭара аҵас иахьанӡагьы ԥсахрада еиқәханы иҟоуп. Иара азгәарҭоит ақыҭараҿы, аҭаацәара зегьы ахьеизо аҩн ду аҟны.
Аԥсуаа аӡәырҩы ақалақьқәа рахь нхара ишиасызгьы, зегь акоуп ақыҭа иадҳәалоуп. Шьоукы ранацәа рабацәа ақыҭараҿы инхоит, егьырҭ, зеиҳабацәа зыԥхахьоу, раб игәараҭа иахылаԥшуеит, анышәынҭрақәа ирҭаауеит. Ажьырныҳәа аҽны зегьы аҩн ду аҿы еизаны абри аныҳәа азгәарҭоит.
Инга Шамԥҳа еиҭалҳәеит, ажьырныҳәа 13 ауха, амра анҭашәалак аамышьҭахь абиԥара иатәу ашьтәа ршьуеит, еиҳарак аџьма, зны-зынла ацәҟата, нас иныҳәоит ҳәа.
«Ашьҭәа ҩышықәса еиҳаны иахыҵуазароуп, ицқьазароуп, уи иаанаго: иџьмазар – хәыц еиқәаҵәа аламзароуп, ицәызаргьы – ацәа ауаразоуроу ԥшшәык амазароуп. Иара убасгьы, ажьира иадгыло рыцԥхьаӡа арбаӷьқәа, ма ақәытқәа ршьуеит», - лҳәеит аетнограф.
Шамԥҳа лажәақәа рыла, ашьтәа ажьы зны иржәуеит, нас инаахәлалак жәлак еицызмоу аҭаацәара рхаҭарнакцәа ажьирахь инеиуеит, рышьҭәа агәи агәаҵәеи иахныҳәоит.
Иахьа ажьирақәа асимволикатә ҟазшьоуп ирымоу, урҭ рыҟны иныҳәоит оуп, ажьира ахаҭа афункциа мҩаԥнагаӡом. Аҭаацәара иалалаз аҭыԥҳаи, уи лхәыҷқәеи лаб иҩны ажьира адгылара азин рымаӡам, лара дахьнанагаз аҩнаҭаҿы дырныҳәоит. Аетнолог еиҭалҳәеит, ажьирахь ишнарго ижәу ашьтәа ажьи, уи атәыҩақәеи, ацәеи, арбаӷьқәа жәны, нас ашә згәылоу акәакәарқәеи, аҩы еиқәаҵәеи. Аҩы шкәакәа Ажьырныҳәа ааны шамахамзар иахныҳәаӡом.
Ажьираҿы аҭаацәара мрагыларахь рхы рханы еивагылоит, нас аныҳәара иалагоит. Иныҳәо аҭаацәара иреиҳабу иоуп. Иарма напаҿы араса махә икуп, ашьтәа агәи агәаҵәеи зхоу. Иарӷьа напаҿы – ҵәыцак аҩы. Ажәытәан иныҳәоз ҷыдала уи иазкыз аныҳәаҩ иакәын, аха нас ишнеиуаз ари ари ароль наигӡо далагеит аҩнаҭаҿы иреиҳабу, абиԥаралагьы уи ироль аимдара иалагеит – аб иҟынтә иҷкәын аиҳаб иахь.
«Аҭаацәара реиҳабы аҩнаҭа иатәу зегьы иныҳәоит. Традициала ишаԥу еиԥш, иара иаамышьҭыхь еиҳабы-еиҳабыла зегь ныҳәоит, нас ашьтәа агәи агәаҵәеи агьама рбоит. Аныҳәаҩ ажьира иадгылоу зегьы аӡәаӡәала иныҳәоит, доусы рхьӡала ацәашьқәа аиркуеит. Арҭ ацәашьқәа аҭаацәа рнапала иҟарҵоит аҩны, ацәацқьа иалхны», - лҳәеит Шамԥҳа.
Аҵыхәтәан аетнограф иазгәалҭеит, изҭаху зегьы Аԥсны аҳәынҭқарратә музеи аҟны Ажьырныҳәа иазку аекспозициа иаҭаарц шрылшо, ажәытәтәи аамҭақәа иныдыркны иахьанӡа еиқәхаз атрадициақәеи, уи аахыс зҽызыԥсахыз аҵасқәеи, зынӡа иаҳцәыӡхьои еиҳа инарҭбааны реилкааразы»
Аԥсуа поет қәыԥшцәа ражәеинраалақәа абаза бызшәахьы еиҭагоуп
Ахҭысқәа
Аԥснытәи аҳәынҭқарратә университет иастудентцәоу аԥсуа поет ҿарацәа ражәеинраалақәа абаза бызшәахьы еиҭаганы акьыԥхь рбеит.
Аԥснытәи аҳәынҭқарратә университет аҟны аҵара зҵо аԥсуа поет қәыԥшцәа – Аинар Ҷыҭанаа, Инал Гыцба, Шьарида Қаԥшь ражәеинраалақәа абаза бызшәала ицәажәеит. Иааизакны еиҭагоуп 14 жәеинраала. Убри атәы АААК Аинфопортал иазеиҭеиҳәеит Ахра Анқәаб – аԥсуа, абаза ҿар реизааигәатәра хықәкыс измоу апроект «Абазгаа» анапхгаҩы. Иара убри апроект аҳәаақәа ирҭагӡаноуп ажәеинраалақәагьы зеиҭагаз.
«[Абаза бызшәахьы] еиҭагаз ажәеинраалақәа зегьы кьыԥхьын агазеҭ «Абазашҭа» аҟны. Ари, ҳәарада, аԥсуа-абаза студенттә ҿар реизааигәатәразы шьаҿа ӷәӷәоуп, шьаҿа бзиоуп. Ажәеинраалақәа еиҭалгеит еицырдыруа апоетесса Фатима Апсова», - иҳәеит Анқәаб.
Авторцәа руаӡәк – Инал Гыцба ихыҵуеит 25 шықәса. Ажәеинралақәа рыҩра иҽазишәо далагеит жәашықәса раԥхьаҟа. Раԥхьатәи иажәеинраалақәа акьыԥхь рбеит гәдоуҭатәи араионтә газеҭ «Агара» адаҟьақәа рҟны. Анаҩс иажәеинраалақәа цәырҵуа иалагеит апоет ҿарацәа рырҿиара иазку ауниверситеттә журнал «Аԥсынгьери» аҟны. Иара убасгьы, апоет қәыԥш иажәеинраалақәа икьыԥхьхьеит Аԥсны ашәҟәыҩҩцәа Реидгыла иатәу ауаажәларратә-политикатә журнал «Алашара» аҟны.
2015 шықәсазы иҭыҵуеит Инал Гыцба иажәеинраалақәа реизга – «Сара сгәеисра – сара саамҭа». Инал Гыцба еиҭеиҳәеит, иажәеинраалақәа аԥсуа бызшәа аҟнытә аурысшәахь цәаҳәалатәи реиҭага шазлырхиаз Алина Жьиԥҳа, нас аурысшәа аҟнытә абаза бызшәахьы еиҭалгеит Фатима Аԥсова.
«Ҳәарада, апоет қәыԥшцәа зегьы ҳзы ари акрызҵазкуа хҭысуп, избан акәзар ҳажәеинраалақәа раԥхьаӡа акәны абаза бызшәала ицәажәеит. Уи ихадоу акы акәны иҟоуп [ашәуааи аԥсуааи ҳабжьара] акультуратә еимадара арӷәӷәара аус аҟны», - иҳәеит аԥсуа поет.
Агазеҭ «Абазашҭа» асоциалтә-економикатә ҟәша аредактор хада Аминаҭ Ӡыгәа илгәалаларшәеит, 30 шықәса (арысҟаамҭа ҵуеит агазеҭ аҟны аус луеижьҭеи) раԥхьаҟа аредакциаҿы лассы-лассы абаза бызшәахьы ишеиҭаргоз аԥсуа поетцәа раԥҵамҭақәа. Аха, аҵыхәтәантәи 25 шықәса рыҩныҵҟала, иазгәалҭоит Ӡыгәа, абаза бызшәахьы еиҭагоу аԥсуа жәеинраалақәа агазеҭ ианымлацызт. Убри аҟнытә, ари иналукааша хҭысуп.
«Хаҭала сара исҭахуп, аҟазара злоу аԥсуа поет ҿарацәа рыӡбахә ашәуаа ирдыруазарц. Даара акраҵанакуеит, урҭ ражәеинраалақәа абаза бызшәала аԥхьаразы алшара ахьыҟоу. Уи аинтерес ацуп, иара убасгьы ҳаизааигәанатәуеит. Ибзиахон, абаза поет ҿарацәа ражәеинраалақәагьы аԥсуа бызшәахьы еиҭагазар», - лҳәеит Ӡыгәа.
Bu güzel çalışmalarda emeği geçenlere sonsuz teşekkürler. 😊
Ажәлар рыбзиабара иалнахыз: Баграт Шьынқәба изкны
Ҳазҭоу ашықәс азы 165 шықәса ҵуеит ааглыхҩы, ауаҷар-ҟанҷааӡаҩ, амеценат Иоаким Алоизи диижьҭеи. XX-тәи ашәышықәса алагамҭазы Алоизи Аҟәа иргылоит иблахкыгоу ахыбрақәа, урҭ рҟынтә иахьазы акоуп еиқәханы инхаз, иара Аԥсны Аҳәынҭқарра аҭоурыхтә-культуратә ҭынхақәа ирхыԥхьаӡалоуп.
Аҟәа инхо ауааԥсыра зегьы, лымҳаҭасла акәзаргьы, Алоизи ижәла раҳахьеит, избан акәзар ақалақь аҿы игылоуп Алоизи ивилла, иара убас Алоизи итеатр згәалашәақәогьы ыҟоуп. Аха зегьы ирыздыруам Алоизи ихаҭа дазусҭаз, дахьынтәааз. Ааглыхҩы, аҟанҷааӡаҩ, раԥхьатәи агильдиа ауаҷар, амеценат Иоаким Михаил-иԥа Алоизи диит 1854 шықәсазы, ақалақь Киев. Иара Франциа датәылауаҩын, римтәи-акатоликатә уахәама дамҵаныҳәон. Алоизи ихаҭа иакәзар, дбырзенуп ҳәа ихы иԥхьаӡон, уи адагьы, XX-тәи ашәышықәса алагамҭазы Аҟәа иҟаз Аҟәатәи еллинтәи (абырзентәи) аилазаара алахәылас дыҟан.
1901 шықәсазы Иоаким Алоизи иҭаацәара – иԥшәмаԥҳәыс Нина Евсеи-иԥҳа Сулхановеи, иҷкәынцәа Михаили Гьаргьи иманы нхара ҳәа Аҟәаҟа даауеит. Раԥхьатәи аамҭақәа рзы, аҭаацәара рхатә ҩны рымамызт, аха хара имгакәа, ауаҷар Алоизи идҵала Аҟәа идыргыло иалагеит иблахкыгоу аҩнқәа. Зыӡбахә ҳамоу 1901 ашықәс азы Алоизи амшын аҟәараҿы иааихәоит адгьыл Михаиловтәи аԥшаҳәа (ҳаамҭазы – Амҳаџьырцәа рыԥшаҳәа – аред.) ҳәа иахьашьҭаз аҭыԥ аҟны. Уаҟа иргылахоит ахыбрақәа ҩба, урҭ рҟны иаадыртуеит – «зегьы иреиӷьу Жан ихцәыҟаҵарҭа», иара убас аресторан «Биржа». Анаҩс, 1911 шықәсазы ахцәыҟаҵарҭа азааигәара Алоизи иргылоит ҩ-еихагылак змаз ахаачысҟаҵарҭа «Голландиа». Урҭ ахыбрақәа ҳара ҳаамҭанӡа изеиқәымхеит: ахцәыҟаҵарҭеи аресторани рбган 1914 шықәсазы, асасааирҭа «Сан-Ремо» (ҳаамҭазы – асасааирҭа «Риҵа» – аред.) аргылараан. 60-шықәсқәа рзы ахаачысҟаҵарҭагьы рбган.
ХХ-тәи ашәышықәса алагамҭазтәи Аҟәа апанорама © Анзор Агәмаа иархив аҟнытә
Иазгәаҭатәуп, Аҟәа ахаҿра шьақәзыргылоз – еицырдыруаз, амал змаз ауааи, аинтеллигенциа ахаҭарнакцәеи араҟа идыргылоз аҩнқәеи, адачақәеи, авиллақәеи шракәыз.
«Раԥхьатәи ақалақь аргыларатә план хада асхема акыр ишыманшәаламызгьы (зынӡа иазхәыцмызт, иаҳҳәап, атранспорт зланеиааиша амҩақәа рысхема, ақалақь административтә центр уҳәа уб.егь.), ақалақь ахаҿра «еиқәдырхон» аргылаҩцәа, урҭ рыбжьара имаҷҩымызт Европатәи анырра змаз, абырзен-наплакыҩцәа, иара убасгьы аурыс интеллигенциа ахаҭарнакцәа (аҳақьымцәа, ажурналистцәа, адукатцәа, аруаа, атәылауаҩратә чынуаа). Ақьалақь аҟны идыргылон зеиԥш ыҟамыз амодерн астиль змаз авиллақәа, ахәаахәҭратә ҩнқәа».
Анзор Агәмаа, «Ажәытәтәи Аҟәа»
1901 шықәсазы ауаҷар Алоизи Аҟәатәи аокруг аиҳабы ихаҭыԥуаҩ, аполковник Де Симон иԥҳәысеиба лҿы 35 нызқь мааҭ ҳәа иааихәоит ҩ-еихагылак змаз аҩны. Ахыбра гылан амҩақәа Завадскаиеи Бариатинскаиеи (ҳаамҭазы – Гәлиа имҩеи, Шотландаа рымҩеи – аред.) ахьааиқәшәоз акәакь аҿы. Аҩны ргылан 1896 шықәсазы, иахьгылаз аҭыԥгьы даараӡа иманшәалан: хыхьынтәи ибзианы иубаратәы иҟан ақалақь ахаҭеи, Аҟәатәи аӷбакыдгыларҭеи. 1904 шықәсазы Алоизи аҩны аиҭашьақәыргылара идиҵоит усҟантәи аамҭақәа рзы еицырдыруаз архитектор – Александр Синицын.
«1900 шықәсазы Аҟәаҟа нхара ҳәа даауеит анџьныр-архитектор Александр Уасил-иԥа Синицын, Москватәи атехникатә аихамҩатә ҵараиурҭа аушьҭымҭа. Уи аамҭазы иара аус иухьан еиуеиԥшым ауездтә усбарҭақәа рҿы. Иаҳҳәап, Тамбовтәи агуберниа анапхгарахь иаҵанакуаз «Афирма Нобель Аиҩызареи», «Бақәатәи анефттә еилазаареи» рыҟны».
Гьаргь Баронин, истатиа «Агәалашәара аҳра ахьауа»
ашәҟәы «Аԥсны иқәнагалаз аурысцәа» аҟнытә
Александр Синицын ипроект ала имҩаԥгаз аҩны аиҭашьақәыргылара абзоурала, аполковник Де Симон иҩны – Алоизи ивилла алхын. Иблахкыгаз аҩны, еиуеиԥшым архитектуратә стильқәеи ахырхарҭақәеи зныԥшуаз: анеоготика аҷыдарақәа знубаалоз аромантикатә модерн, иара убасгьы мавритантәии, амцурыстәи астильқәа реклетикеи. Аҟәырӷқәеи, аԥенџьырқәа рхыргьагьақәеи, ибеиаз аҩычарақәеи, алымқәа зықәтәаз агәашьақәеи, ашҭаҿы игылаз аӡыршәқәеи, иара авилла ахьгылаз аҭыԥгьы, ҳәара аҭахума, ауаа рылаԥш аднархалон.
«Ахыбра иахагылаз аҟәырӷ азныказы ари аҩны – ауаажәларратә ргыларак акәушәа агәаанагара унаҭон, аха анаҩс еилукаауан, уҿаԥхьа игылоу аӡәы инхарҭа шакәу. Аҟәырӷ аҵаҟа иҟан ашҭахәаԥшырҭа. Ахыцԥшра змоу аԥенџьыр акылҳарҭақәа, мрагыларатәи астиль змоу ахыргьагьақәа, алакҭаҩ еиԥшу аҟәырӷқәа зықәгылаз аҟланқәа, аркатуратә маҟақәа, аԥстәқәа зныз арԥшьшьарақәа, архитектуратә ҳашҳакнаҳақәа уҳә, иааидкыланы ахан аԥшра змоу аргылара алакәтә цәаныррақәа узцәырнагоит. Иҭыхыз аԥстәқәа рсахьақәа рхатә ҵакык рымазар алшоит, иҟалап асакралтә ҵакы акәзаргьы. Убри зегьы – аладатәи аиҵәара еинчыла агәҭа».
Абраҟоуп иахьынхоз ауаҷар Алоизи иҭаацәареи иареи. Авилла азааигәара игылан амаҵуцәа рзы рацәак идумыз аҩны. Иԥшәмаԥҳәыс лаҳәшьцәа – Мариеи Дариеи Сулхановаа рзы – амалуаҩы ҩныцыԥхьаӡа иргылеит (ҳаамҭазы уи – Лашәриа имҩала игылоу аҩнқәа №6, №8 роуп – аред.). Иоаким Алоизи агәыҳалалратә усурагьы мҩаԥигон, ацхыраара зҭахыз ауаа адгылара риҭон. Убас, иара иԥарала ақалақь аҟны иргылан уахынлатәи аԥхьарҭа-ахкыдкыларҭа
Иблахкыгоу авилла змаз Алоизи иҿаԥхьа иқәиргылоит амбициа зцу ахықәкы: амшын аҿықәан ихатә театри асасааирҭеи рыргылара.
«1907 шықәсазы, Ольга лымҩеи Михаиловтәи аԥшаҳәеи реихасырҭаҿы аҟәатәи амалуаҩы, аҟанҷааӡаҩ Иоаким Михаил-иԥа Алоизи рыргылара далагоит абарҭ ахыбрақәа ркомплекс: асасааирҭа «Гранд-отель», Алоизи итеатр, акинотеатр «Олимпиа». Аргыларатә усурақәа мҩаԥысуан еицырдыруа тифлистәи архитектор-асахьаҭыхҩы, аҩычаҩ Саркисов инапхгарала. 1912 шықәсазы аусурақәа хыркәшан. Х-еихагылак змаз асасааирҭа «Гранд-отель» иаман акомфорт зцыз 35 номер, урҭ руак аҟны аангалара хәыс иақәын – мааҭки бжаки инаркны. Аргылара иаман абарҵақәа ааба, урҭ рҟынтә ҩба аԥшаҳәахьы ихан. Асасааирҭа иаман зхаҭабзиара ҳаракыз аресторан, автомашьынақәа ахьдыргылоз агараж, аказино, адәқьанқәа ҩба. 1925 шықәсазы асасааирҭа «Гранд—отель» ахьыӡ ԥсахын – «Курорт» ҳәа, анаҩс 1927 шықәсазы ахьыӡ еиҭаԥсахын «Бзыԥ» ҳәа.
Алоизи итеатр гылан иахьазы Самсон Ҷанба ихьӡ зху Аԥсуа ҳәынҭқарратә драматә театр ахьгылоу аҭыԥ аҟныҵәҟьа. Атеатр иаман 670-ҩык рҭыԥ. Атеатр аҿаԥхьа абаҳча хәыҷы еиҿкаан, ароликқәа ирықәгыланы ауаа рылеиҩеиразы. Асасааирҭа «Гранд-отель», Алоизи итеатр, акинотеатр «Олимпиа» – Ольга лымҩеи Михаиловтәи аԥшаҳәеи (ҳамҭазы – Пушкин имҩеи, Амҳаџьырцәа рыԥшаҳәеи – аред.) реихысырҭаҿы игылаз еиԥшьу ргыларатә комплексны иҟан. 1921 шықәсазы Аԥсны Асовет мчра анышьақәгыла, Алоизи итеатр амуниципализациа азун, Аԥснытәи ААР раԥхьатәи Аҳәынҭқарратә театр ҳәа иҟаҵан.
Асаасаирҭа «Гранд-отель» аума, Алоизи итеатр аума раԥхьатәи рхаҿра иахьа уажәраанӡа изеиқәымхеит: 1949 шықәсазы иҟалаз абылра иқәнаблааит аҩбагьы. Урҭ аргыларақәа зеиԥшраз атәы ҳара иаҳдыруеит ажәытә фотосахьақәа рыла мацара. Абылра ашьҭахь, 1949-1952 шықәсқәа рзы аргылара еиҭашьақәыргылан, архитектуртә стильгы ишеибгоу иԥсахын. Асасааирҭа уажәшьҭазы иҟаӡамызт: ҿыц еиҭашьақәыргылаз атеатр иахәҭакын. Иахьазы уи Самсон Ҷанба ихьӡ зху Аԥсуа ҳәынҭқарратә драматә театр ауп.
Асовет мчра анышьақәгыла ашьҭахь, егьырҭ амалуаа реиԥш Алоизигьы имхын иԥарала иргылаз аҩнқәа, авиллақәа. Зыӡбахә ҳамоу Аҟәатәи авиллагьы уахь иналаҵаны: уи амуниципализациа азуны, ауаҭах рацәа змоу аҩны алырхуеит. Ауаҭахқәа руак аҟны инхон Алоизи иԥшәмаԥҳәыси иареи, урҭ уаҟа инхон Алоизи иԥсҭазаара далҵаанӡа (1925 ш.). Иара убасгьы, 1925 шықәса инаркны 1937 шықәсанӡа уаҟа дынхон еицырдыруаз ауаажәларратә усзуҩы, адраматург Самсон Ҷанба.
Идыру фактуп, Алоизи иԥацәа — Гьаргьи Михаили — Аҟәатәи ареалтә ҵариурҭа ианалга ашьҭахь Варшавтәи аполитехникатә институт ишҭалаз. Уаҳа дара Аҟәаҟа ихнымҳәӡеит. Хаҵеи ԥҳәыси рыԥсҭазаара ианалҵ ашьҭахьгьы, Нина Евсеи-иԥҳа лаҳәшьцәа – Дариеи, Мариеи, Еленеи акыраамҭа авиллаҿы инхоз ауаа ирыцынхон.
Иблахкыгоу Алоизи ивилла, 1992-1993 шықәсқәа рызтәи Аԥсны жәлар рџьынџьтәылатә еибашьраан ааха ӷәӷәа аиуит. Аргылара иацәынхазгьы аилаҳара иаҿын. Шықәсқәак ҵуеит, Алоизи ивилла хатә мазараны иҟалеижьҭеи, иахьазы уаҟа имҩаԥысуеит аиҭашьақәыргыларатә усурақәа. Амассатә информациатә хархәагақәа изларҳәо ала, ахыбра знапаҿы иҟоу ажәа ҳарҭоит, ари архитектуратә баҟа – авилла ақалақь архитектуратә баҟақәа рофициалтә реестр аҟны иарбоуп – аханатәтәи ахаҿра аманы еиҭашьақәыргылахоит ҳәа, Аҟәа ауааԥсыреи уи иаҭаауа асасцәеи уаанӡатәи аԥшӡаралеи аблахкыгаралеи иршанхо.
Ҭобыль иаԥхьарақәа рыла ихыркәшоуп ҞЧА имҩаԥысуаз абаза бызшәеи алитературеи аԥшьбатәи рфестиваль
ҞЧА
Жьҭаара 27 инаркны абҵарамза 1-нӡа ҞЧА имҩаԥысуан абаза бызшәеи алитературеи аԥшьбатәи рфестиваль. Аусмҩаԥгатә хыркәшан итрадициатәу аконференциа – «Ҭобыль иаԥхьарақәа» рыла.
Аҭҵаарадырра-практикатә конференциа «Ҭобыль иаԥхьарақәа» рыла ихыркәшан жьҭаара 27 инаркны абҵарамза 1-нӡа ҞЧА имҩаԥысуаз абаза бызшәеи алитературеи аԥшьбатәи рфестиваль.
Апрофессор, абызшәадырҩы, Ҟарачы-Черқьесиатәи аҳәынҭқарратә университет аҭҵаарадырратә усуразы апроректор Сергеи Паз излаиҳәаз ала, аԥхьарақәа рыпрограмма инақәыршәаны, ражәахәқәа рыманы иқәгылеит – аҵарауаа қәыԥшқәа, аԥышәа змоу аҵарауаа, арҵаҩцәа-апрактикцәа, ҞЧА аҵареи аҭҵаарадырреи рминистрра аспециалистцәа, Ареспублика амуниципалтә раионқәа рҟны иҟоу аҵарадырреи акультуреи рыҟәшақәа русзуҩцәа, амагистрантцәа, ҞЧАУ аспирантцәа, иара убасгьы Аԥсныи Ставропольи рҟынтә аԥхьарақәа ирҭааз аҵарауааи астудентцәеи.
Аԥхьарақәа мҩаԥысит апленартә еилатәареи, асекциақәа русуреи аформат ала. Асекциақәа рҿы иалацәажәон: абаза бызшәеи аԥсуа бызшәеи иахьатәи рҭагылазаашьа, нас рҵара иадҳәалоу апроблемақәа; аҟабарада-черқьес бызшәа, уи алитературеи афольклори; абаза, аԥсуа литературақәеи, афольклорқәеи; ахатәы бызшәеи алитературеи рҵара атеориеи апрактикеи, амаҭәарбжьаратә ҭҵаарақәеи, арҵаратә методикақәеи ирыдҳәалоу азҵарақәа. Апленартә еилатәара урысшәала имҩаԥысит. Асекциақәа рҿы изыԥхьоз ажәахәқәа раԥхьаӡа акәны абаза бызшәеи, аԥсуа бызшәеи, аҟадарда-ачерқьес бызшәеи рыла ицәырган – иара абригьы ахатәы бызшәақәа реиқәырхара аус аҿы ԥхьаҟа шьаҿакны иҟалеит.
Аконференциаҿы иалацәажәеит иара убас абри ахырхарҭала иҟарҵахьоу аконкреттә шьаҿақәеи, ироухьоу аихьӡарақәеи.
«Ҟарачы-Черқьесиа акрааҵуеит апоетцәеи, ашәҟәыҩҩцәеи, егьырҭ арҿиара знапы алаку ауааи рҩымҭақәа ахьыркьыԥхьша асахьаркыратә журналқәа аԥҵатәны иҟазижьҭеи. Ари апроблема ҞЧА амилаҭтә шәҟәыҩҩцәа реидгылақәа ишьҭырхуеижьҭеи акрааҵуеит. Сынтәа У.Д. Алиев ихьӡ зху Ҟарачы-Черқьесиатәи аҳәынҭқарратә университет анапхгара иаӡбеит алитература-сахьаркыратә, аҭҵаара-рккаратә журналқәа ԥшәба раԥҵара, ҞЧА ашьагәыҭтә жәларқәа рбызшәақәа рыла», – иҳәеит Сергеи Паз, иагьациҵеит «Ҭобыль иаԥхьарақәа – 2019» аҟны, ҞЧА аҳәынҭқарратә университет аректор Ҭаусолҭан Узденов амилаҭтә бызшәақәа рыла иҭыҵыз ажурналқәа актәи рномерқәа ауаа идырбаны ҳамҭас ишриҭаз. Арҭ ажурналқәа ирыхьӡуп «Абазашта адзыхьква» («Абазашҭа аӡыхьқәа» абаза бызшәала иҭыҵуеит – аред.), «Хақә» ( "Аԥсадгьыл" аҟабарда-черқьес бызшәала иҭыҵуеит – аред.). Арҭ ажурналқәа шықәсык ахь ҩынтә рҭыҵра азԥхьагәаҭоуп ҳәа азгәеиҭеит абызшәадырҩы.
Иара еизаз зегьы иргәалаиршәеит 2019 шықәсазтәи аконференциа уаанӡатәи ашықәсқәа рзтәи аконференциақәа ишреиԥшым, избан акәзар иара мҩаԥгоуп ауаажәларратә еилазаара рыҿиара иазынархоу Ахада игрантқәа рфонд аҟнытә иҟаҵаз агранттә цхыраарала. Уи адагьы, аконференциа аусура сынтәа активла иалахәын Аԥснытәи аҳәынҭқарратә университет аҵарауааи астудентцәеи, Аԥсны аҭҵаарадыррақәа ракадемиа аҵарауааи рделегациа.
«Есышықәса «Ҭобыль иаԥхьарақәа» рымҩаԥгара аԥышәа иаҳнарбоит арҵаҩратә еилазаара рыбжьара иара – абаза бызшәеи алитературеи, акультуреи реиқәырхареи рыҿиареи рзы акрызҵазкуа елементны ишыԥхьаӡоу», - ҳәа иажәа хиркәшеит Сергеи Паз.
Абаза бызшәеи алитературеи рфестиваль есышықәса имҩаԥнагоит жәларбжьаратәи аилазаара «Алашара», Ҟарачы-Черқьестәи аҳәынҭқарратә университети, ҞЧА Аҵареи аҭҵаарадырреи рминистрреи, Абаза муниципалтә раиони алархәны. Афестиваль анаԥҵаз 2014 шықәса инаркны иалоуп абарҭ аусмҩаԥгатәқәа: ҞЧА абжьаратә школқәеи аколлеџьқәеи рҵаҩцәа рыбжьара абаза бызшәала ахыҭҳәаа аҩразы аицлабра, исахьаркны аԥхьаҩцәа реицлабра, абаза бызшәеи алитературеи рзы аолимпиада. Афестиваль хыркәшахоит «Ҭобыль иаԥхьарақәа» рыла, уаҟа аицлабрақәа зегьы реихшьалақәа ҟарҵоит, урҭ рҟны аиааира згаз аҵаҩцәеи дара азыҟазҵаз арҵаҩцәеи аҳамҭақәа ранашьара мҩаԥысуеит.
Эва Тания
Гәахәарыла ҳхы алаҳархәит, ибзиангьы еиҿкаан. Анаҩсгьы ҳбызшәақәа еигәныҩуа, ҳгәыблыра азҳауа, аиҵыҵра ҳаманы Ҳазшаз иҳаҭәаишьааит!
Тарас Шамба АААК
Тарас Шамба АААК Аҟәатәи аофис аусзуҩцәа дырԥылеит
Иналукааша аԥсуа ауаажәларра-политикатә усзуҩы, АААК аҳаҭыр зқәу ахада Тарас Шамбеи Аҟәа иҟоу Адунеизегьтәи аԥсуа-абаза конгресс аусзуҩцәеи реиҩызаратә еиԥылара мҩаԥысит.
Иналукааша аԥсуа ауаажәларра-политикатә усзуҩы, АААК аҳаҭыр зқәу ахада Тарас Шамбеи Аҟәа иҟоу Адунеизегьтәи аԥсуа-абаза конгресс аусзуҩцәеи еиԥылеит.
1992 шықәса инаркны 2017 шықәсанӡа Жәларбжьаратәи аԥсуа-абаза жәлар рассоциациа (Адунеизегьтәи аԥсуа-абаза конгресс раԥхьатәи ахьӡ - аред.) ахадас иҟаз Тарас Шамба иколлегацәа ирзеиҭеиҳәеит Аконгресс аԥҵара аҭоурых. Иара иазгәеиҭеит, иахьазы Аконгресс «аԥсуа-абаза жәлар ахаҭарнакцәа реидкылара азҵаара ззы ибаша ажәам аҿар рнапаҿы иахьыҟоу» акыр шаҵанакуа. Иара убасгьы инаҵшьны иазгәеиҭеит абас еиԥш иҟоу аконгресс аилазаареи АААК Иреиҳаӡоу Ахеилак Мусса Егзакь иҟәыӷаратә напхгареи рыбзоурала «русураҿы, ҳәарада, аихьӡарақәа ҳбалоит» ҳәа.
Шамба лымкаала дахцәажәеит аԥсуа-абаза жәлар рзы Мусса Егзакь ихаҭара аҵакы.
«Иналукааша уаҩуп. Зажәа иацәхьамҵуа, хәарҭара ду злоу аусқәа рыҟаҵара зылшо, аԥсуааи абазақәеи ргәадуура иаԥсоу хаҭароуп. Аусеиҿкааҩ замана», - ҳәа Аконгресс ахантәаҩы дихцәажәо иҳәеит АААК аҳаҭыр зқәу хада.
Иара убасгьы, Тарас Шамба аҿар ирымеидеит шықәсырацәалатәи иусурала ирҳаз аԥышәа.
АААК ауснагӡаратә маӡаныҟәгаҩ Инар Гыцба иазгәеиҭеит, АААК аусзуҩцәа зегьы рзы ишҳаҭыр дуу – зыԥсҭазаара 25 шықәса Аконгресс аргылареи, адунеи зегьы аҟны инхо аԥсуа-абаза жәлар ахаҭарнакцәа реидкылареи иазызкыз ауаҩы иԥылара.
«Иаразнак ҳашәԥылар ҳҭаххеит. Ҳџьынџьуаа ахьынхо ҳазҭаалалак атәылақәа рыҟны еснагь ажәаҟәандала иргәаладыршәоит дареи шәареи шәеиԥыларақәа», - ҳәа Тарас Шамба еиҳәеит Инар Гыцба.
Иара дазааҭгаланы иазгәеиҭеит, Аконгресс ахыдҵақәеи ахықәкқәеи ԥсахрада ишаанхаз, насгьы аусзуҩцәа зегьы ҳаҭырны ишырыԥхьаӡо 26 шықәса раԥхьа ихацыркыз аус ацҵара.
Гыцба еиҭеиҳәеит, аԥсуа-абаза жәлар ахьынхо атәылақәа рахь АААК имҩаԥнагахьоу аныҟәарақәа ртәы, инацҵангьы иазгәеиҭеит, урҭ аныҟәарақәа хықәкы хадас ишрымоу – «ҳџьынџьуаа рҭоурыхтә ԥсадгьыл – Аԥсны иазку аинформациа зегьы инҭырҳәцааны рзеиҭаҳәара».
Гыцба иҳәеит, адунеи зегьы аҟны инхо ҳџьынџьуаа Аконгресс алахәцәас рыҟалареи, иара убасгьы Аконгресс аусура активла рхы алархәреи азы алшарақәа зегь шаԥҵоу.
«Аӡәыцыԥхьаӡа зегьы ҳрызҿлымҳауп. Иҳалшо зегь ҟаҳҵоит аимадарақәа реизырҳаразы, еиҳаракгьы аныҟәарақәа раан. Апортал аҟны зыӡбахә еиҭаҳҳәаша ҳџьынџьуаа рыԥшаара ҳашьҭоуп», - лҳәеит Лазԥҳа.
Тарас Шамба АААК Инар Гыцба
Ҳазҭагылоу аамҭазтәи АААК аусура иалацәажәеит Аконгресс Иреиҳаӡоу ахеилак алахәцәа реиԥылараҿы
АААК Иреиҳӡоу ахеилак алахәцәа Аконгресс аусура абжьаратәи аихшьалақәа ҟарҵеит, ԥхьаҟазгьы ихадоу ахырхарҭақәа алыркааит.
Адунеизегьтәи аԥсуа-абаза конгресс Иреиҳаӡоу ахеилак алахәцәа аԥшьаша, жьҭаара 17 рзы имҩаԥысыз изаамҭанытәиу реилатәараҿы ирылацәажәеит ҳаамҭазтәи Аконгресс аусуреи ԥхьаҟатәи агәҭакқәеи.
Аилатәара аартны, АААК Иреиҳаӡоу ахеилак ахантәаҩы Мусса Егзакь ажәа ииҭеит ауснагӡаратә маӡаныҟәгаҩ Инар Гыцба, уи еизаз ирылеиҳәеит амшхәаԥштә азҵаарақәа. Урҭ азҵаарақәа АААК Иреиҳаӡоу ахеилак апрезидиум алахәцәа иацтәи реилатәараҿы излацәажәаз ракәын.
Адунеизегьтәи аԥсуа-абаза конгресс Иреиҳаӡоу ахеилак аилатәара, жьҭаара 17, 2019 шықәса
Аконгресс ахь алахәцәа ҿыцқәа рыдкылара шымҩаԥысуа атәы инарҭбааны еиҭеиҳәеит АААК Иреиҳаӡоу ахеилак ахантәаҩы иаппарат анапхгаҩы Кан Ҭаниа. Иара иазгәеиҭеит иахьазы Аконгресс арегионалтә еилазаашьа ашьагәыҭ шьақәыргыланы ишыҟоу.
«Есыҽны Аконгресс ахь алахәцәа ҿыцқәа рыдкыларазы активлатәи аусура мҩаԥысуеит, абри аусура иабзоураны шықәсыки бжаки рыла АААК иалалахьеит зықьҩык ауаа инареиҳаны. Аԥсны иҟоу арегионалтә хеилак дахагылеит Инар Гыцба [абраҟа] АААК иалалеит 346-ҩык алахәцәа ҿыцқәа, ҞЧА – Рамазан Мыхц [уаҟа] иалалеит 390-ҩык, ҞБА – Владимир Ԥшьеноҟәа, 30-ҩык, Ставропольтәи атәылаҿацә аҟны – Армида Чагәа, 38-ҩык, Москва – Даур Барганџьиа, 80-ҩык, Санкт-Петербург – Ҭемыр Рекәаа, 35-ҩык. Арегионалтә хеилак аус ауеит иара убас Аҷариа», – иҳәеит Кан Ҭаниа.
Иқәгылара хыркәшауа иара иазгәеиҭеит арегионалтә хеилакқәа рымчқәа еибырҭароуп ҳәа Аконгресс иалало рхыԥхьаӡара иацларц.
Анаҩс Иреиҳаӡоу ахеилак алахәцәа рҿаԥхьа дықәгылеит АААК аппарат анапхгаҩы ихаҭыԥуаҩ Михаил Калинкин, уи еиҭеиҳәеит шықәсыки бжаки рыла аиҿкаара ныхтәқәас иамаз атәы.
«2018 шықәса инаркны 2019 шықәса цәыббрамзанӡа АААК аныхтәқәа зегьы ааидкыланы иуԥхьаӡозар, 37 миллион мааҭ артәоит. Арахь иаҵанакуеит Аконгресс аинформациатә портал аныҟәгарагьы, иара убас АААК аусзуҩцәа руалафахәы, Аконгресс аусмҩаԥгатәқәа реиҿкаара», – иҳәеит иара.
Калинкин иазгәеиҭеит, иахьазы Аконгресс афинанстә, аматериалтә-техникатә, аресурстә еиқәыршәарақәа зегьы шынаигӡо АААК Иреиҳаӡоу ахеилак ахантәаҩы Мусса Егзакь. АААК ауснагӡаратә директор убри инацҵаны иҳәеит, Аконгресс аусура афинанстә еиқәыршәара ахәҭак шымҩаԥиго Иреиҳаӡоу ахеилак алахәыла Беслан Агрба.
Аиԥылараҿы иқәгылаз Аинформациатә портал анапхгаҩы Амина Лазԥҳа ажәалагалақәа ҟалҵеит. Хаҭала иаҳҳәозар, Аконгресс алаларазы арзаҳал аформат аелектронтә вариант ахь ишиагаз, иара убас алахәҩы иаршаҳаҭрагьы аелектронтә версиала иҭаразы алшара шыҟоу атәы. Арҭ ажәалагалақәа АААК Иреиҳаӡоу ахеилак алахәцәа еицҿакны ирыдыркылеит.
АААК Иреиҳаӡоу ахеилак алахәҩы Олег Барцыц аиԥылара алҵшәақәа дрылацәажәо иазгәеиҭеит, Мусса Егзакь инапхгарала АААК имҩаԥнаго аусура «аҳаҭырқәҵара дуӡӡа узцәырнагоит» ҳәа, уи иалоу аҿарацәа иаадырԥшуа активрагьы убас. Иара агәра ганы дшыҟоу иҳәеит, абас еиԥш иҟоу аусура «хара имгакәа алҵшәа бзиақәа шаанашьҭуа» азы.
«Адунеизегьтәи аԥсуа-абаза конгресс алахәра иамоу ахьӡ-аԥша аизҳара иаҿуп. Агәра ганы сыҟоуп, Аконгресс хыԥхьаӡара рацәала алахәцәа змоу еиҿкаараны ишыҟало. Аконгресс агәыцә аус шыруа збоит, амедиа аганахьала даара еффективла аус руеит, адунеи еиуеиԥшым атәылақәа рҿы АААК иалалараны иҟоу аинформациа рыҭара аганахьала. Ари аџьабаа, хымԥада, иаарласны ибзабааны ишәԥылоит», – ҳәа иажәа иалаҵаны иҳәеит Олег Барцыц.
Аконгресс Иреиҳаӡоу ахеилак аилатәарақәа еиԥмырҟьаӡакәа аамҭа-аамҭала имҩаԥысуеит. Ԥыхьатәи аилатәара мҩаԥысит 2019 шықәса, рашәарамзазы, Сҭамԥыл. Уаҟа ирылацәажәеит АААК шықәсык ала имҩаԥнагаз аусура алҵшәақәа.
Мусса Егзакь АААК Инар Гыцба
Ахҭысқәа
Сариа Лакоба лгәалашәара ахәылԥаз мҩаԥысит Аҟәа, Аурыс драматә театр аҟны.
Еицырдыруа аԥсуа уаажәларра-политикатә усзуҩ, Аԥсны аҭоурых аҿы зегь реиҳа иналукааша ахадацәа ируаӡәкыз Нестор Лакоба иԥшәмаԥҳәыс Сариа Лакоба лгәалашәара ахәылԥаз мҩаԥысит Аҟәа, Аурыс драматә театр аҟны, ԥхынҷкәын 5 рзы.
2019 шықәсазы 80 шықәса ҵит ари аԥсуа фырԥҳәызба гәаҟрала лыԥсҭазаара далҵиижьҭеи, абри арыцхә акәын иагьзызкыз ахәылԥаз-спектакль (Сариа Лакоба лыԥсҭазаара далҵит 35 шықәса дшырҭагылаз, Қарҭ, Ортачалтәи абахҭа ахәышәтәырҭаҿы, лаҵарамза 16, 1939 шықәсазы – аред.).
РУСДРАМ актиорцәа еиҭарҳәеит аԥҳәызба ллахьынҵа цәгьа атәы. Аспектакль шьаҭас иаиуит архивтә документқәа, Сариа илыцҭакыз ргәалашәарақәа, лыԥсҭазаараҟынтә иаагоу акрызҵазкуа атрагедиатә фактқәа. Аспектакль арежиссиор-ақәыргылаҩс дҟалеит Аԥсны жәлар рартист Џьамбул Жорданиа. Асценаристс дамоуп зыхьӡ нагоу аԥсуа ҭоурыхҭҵааҩ, ауаажәларра-политикатә усзуҩ Станислав Лакоба.
Иара гәаартыла иҳәеит аматериал аус адулара шыуадаҩыз, аха ус шакәызгьы акыршықәса иара Сариа Лакоба лбиографиа аҭҵаара даҿын, убри агьицхрааит «аспектакль архитектура зегьы еидызкылаз ихадоу ахҭысқәеи аиқәҳәаларҭақәеи рыԥшаараҿы».
«Ҳәарада, иалҵыз шалҵыз зҳәарҭоу сара сакәым, аха ареакциа иҟалаз ала зегьы ҩаӡара ҳаракыла имҩаԥысит ҳәа сгәы иаанагоит. Усҟантәи Аҟәа аколорит ҳзаарԥшит. Даара аламала иуԥыхьамшәо архивтә документқәеи афотосахьақәеи цәырган. Урҭгьы акрызҵазкуа атмосфера шьақәдыргылон. Сариа – уаҩ ишимбацыз ала зхы аазырԥшыз ԥҳәызбоуп. Аӡәгьы изычҳауамызт лара дзықәдыршәоз аҩыза агәаҟҵәаҟрақәа рыхҭыгара, лара дрызхәымжәеит», – иҳәеит Лакоба.
Сариа Лакоба лгәалашәаратә хәылԥазы амҩаԥгара аидеиа авторс иҟоу ируаӡәку – Нестор Лакоба иҭоурыхтә-мемориалтә музеи адиректор Лиудмила Малиа лоуп. Лара Аурыс драматә театр актиорцәа иҭабуп ҳәа ралҳәеит, иагьазгәалҭеит ахәылԥаз угәы хнахуа, иԥханы ишымҩаԥысыз.
«Ҳара иаҳҭахуп аҵабырг шьақәырӷәӷәахарц, Сариа наунагӡа аҭоурых дахамшҭырц. Ҳара иаҳҭахуп лбаҟа ргылазарц, уи зегьы еицырзеиԥшу усны иҟаларц, ауааԥсыра рхы-ргәаҟынтә ирҭахны, рнапала илыздыргыларц убри абаҟа», – ҳәа лгәаанагара гәҭыӷьӷьаала илҳәеит амузеи адиректор.
Аспектакль аҟны Сариа Лакоба лхаҿсахьа аалырԥшит актриса Милана Ламиаԥҳа.
«Сара Сариа Лакоба лроль насыгӡеит ҳәа сызҳәаӡом, сара сҽазысшәеит ауп лыԥсҭазаара иалкаау ахҵәахак аарԥшра. Ари еиҳарак адокументалтә ҟазшьа змоу лаԥшыхгароуп уҳәар ҟалоит. Даара иуадаҩын аҽазыҟаҵара», – лҳәеит Ламиаԥҳа.
Азал уаала ишҭәызгьы, аҷытбжьы гомызт, зегь рлымҳа кыдҵаны иӡырҩуан. Арахь иааз ахәаԥшцәа реиҳараҩӡак Сариа Лакоба лҭоурых бзианы издыруа шракәызгьы, уажәгьы-уашьҭангьы уи лгәымшәара џьаршьон.
«Уажәыҵәҟьа ак аҳәара сҭахӡам. Аемоциақәа соурмыжьӡац макьана. Уаха сзыцәарангьы сыҟам. Лара убри аҟара ддууп, уи уаршанхоит», – ҳәа лцәаныррақәа ҳацеиҩылшеит аспектакль иаҭааз ахәаԥшҩы Саманта Маршьан.
РУСДРАМ афоие аҟны ицәырган лассы-лассы иуԥымло Сариеи уи лыуацәеи лҭынхацәеи зну архивтә фотосахьақәа, иара убас ари афырԥҳәыс илыхҭылгаз арыцҳарақәа зыршаҳаҭуа еиуеиԥшым адокументқәа рыхҩылаақәеи.
«Ҩышықәса ддыргәаҟуан, аха лара лдоуҳа рызхымжәеит. Лхаҵа иԥсы ҭаӡамызт, аха зегь акоуп длымҭиит, длымԥсахит. Лыҷкәынгьы лыла ишабоз дрыԥҟон, аха зегь дара роуп лхаҵа ажәлар драӷоуп ҳәа азхалымҵеит. Абри лдура ухәажьы аргылоит. Сылаӷырӡ уажәы-уажәы иаахаҟәҟәылон», – лҳәеит ахәаԥшҩы Миранда Агрба.
Аспектакль сааҭк аҟара ицон, убри аҟнытә, ҳәарада, икьаҿыз, аха хҭысла ибеиаз Сариа Лакоба лыԥсҭазаара зегьы азамҽханакуамызт. Ахәаԥшцәа акыраамҭа еимпуамызт, Сариа илылацәажәон, ирбаз ирнаҭаз ацәаныррақәа еибырҳәон.
Сариа Лакоба 16 шықәса шылхыҵуаз иналукааша аԥсуа политик, Аԥсны Асовнарком ахантәаҩы, Аԥсуа АССР аиҳабыс иҟаз Нестор Лакоба диццеит. Нестора Лакоба иԥсҭазаара даналҵ ашьҭахь иԥҳәыс дҭаркит, гәымбылџьбарала ддыргәаҟуан: лыԥшәма асовет ҳәынҭқарра иаҿагылоз аусқәа мҩаԥигон, «жәлар драӷоуп» ҳәа азхалҵар рҭахын. Аха Сариа егьа ддыргәаҟзаргьы уи дақәшаҳаҭымхеит, уаҩы ихаҿы изаамго аӷәӷәаарагьы аалырԥшит. Лыԥсҭазаара далҵит 1939 шықәсазы, Қарҭ, абахҭа иатәыз ахәышәтәырҭаҿы, 34 шықәса лхыҵуан.
ҞЧА афестиваль аҿы иссирыз ахымшк: Екатерина Беибиаԥҳа лажәабжь кьаҿқәа
ҞЧА
Жьҭаарамзазы Аԥсны раԥхьаӡа акәны имҩаԥысит зымҽхак ҭбаау акультуратә-спорттә фестиваль «Абаза», акыраамҭаа ҵуеит уи есышықәса ҞЧА имҩаԥысуеижьҭеи. 2019 шықәса аԥхынразы афестиваль иаҭааит аԥсуа делегациагьы. Ишәыдаагалоит урҭ аныҳәамшқәа ирызкны ҳколлега Екатерина Бебиаԥҳа иазлырхиаз ажәабжь кьаҿқәа.
Екатерина Бебиаԥҳа, лымкаала АААК аинфопортал азы
Ҭагалантәи афестиваль «Абаза» Аԥсны ианымҩаԥыс аамышьҭахь сара еиҭасгәалашәеит Ҟарачы-Черқьесиаҟа аԥхынтәи ҳныҟәара, ҳашьцәа абазақәа сасра ҳашрызцаз, есышықәсатәи рфестиваль ҳшаҭааз. Урҭ ахымшк ахаан ҳхы-ҳгәы иҭымҵәо иаанхоит.
Аныҳәахь!
2019 шықәса, ԥхынгәымза 21-23 рзы ҞЧА имҩаԥысуаз аныҳәа ду – Абаза жәлар ркультура амш Аԥснынтә иаҭааны избарц зҭаххаз рацәаҩхеит. Автобус ҭҳарҭәааит 47-ҩык ауааԥсыра: ААУ арҵаҩцәа ргәыԥ, астудентцәа жәаҩык, аспортсменцәа, ашәаҳәаҩ қәыԥш Саида Азизова, нас уи лнапхгаҩы, Адунеизегьтәи аԥсуа-абаза конгресс Иреиҳаӡоу ахеилак алахәцәа. Абарҭ зегь ҳаицны Аҟәантәи Черқьесскҟа амҩа ҳақәлеит. Сара сызхагылаз ауниверситет агәыԥ, сыстудентцәа рынахысгьы иалан ААУ арҵаҩы, еицырдыруа аԥсуа поетесса Гәында Сақаниа, агазеҭ «Аԥсуа университет» аредактор хада Алхас Чхамалиа, аԥсуа литература акафедра арҵаҩы Ахра Анқәаб.
Ҵабыргуп, амҩа даара ҳаркареит… Аха ҳааԥсара ыҟаӡамызшәа инаҳахҟьеит Черқьесск ҳшьапы анықәҳаргылаҵәҟьа. Ҳашьцәа абазақәа иԥханы иаҳԥылеит, ҳрыдыркылеит, урҭ рыччаԥшь хаақәа анаҳба амч ҿыцқәа ҳалалазшәа ҳҟалеит. Ҳаԥхьаҟагьы иаҳзыԥшын афестиваль – итрадициатәхаз аныҳәа ду.
Раԥхьатәи амш: ҳашьцәа рҿы сасра аҟазаара
Ҳара ҳделегациеи ҳашьцәеи раԥхьатәи ҳаиԥылара мҩаԥысит ижәытәӡатәиу ашәуа қыҭа Ельбырӷан уахьналало. Абазақәа ари ақыҭа дара зегь злыҵыз гарак еиԥш иазыҟоуп. Уи аҽны «Абаза жәлар рыхәмаррақәа» мҩаԥысраны иахьыҟаз ақыҭа агәҭан гәыбылрала иаҳԥылеит.
Ҳара – аиҳабыратә абиԥарахь иаҵанакуа ажурналистцәеи астудентцәеи аспорттә еицлабрақәа рыцклаԥшра адагьы, ҳахьынаԥшааԥшуаз ашәуаа рыбжьара аочеркқәа ззаҳкша афырхацәагьы ана-ара иҳаԥшаауан. Ҳара ҳрышьҭан зыуаажәлар рҿы иналукааша хаҭарақәас иҟалаз ауаа.
Аҩбатәи амш: «ажурналистика иазкыз»
ҞЧА ҳаҟазаара аҩбатәи амш еиҳагьы хҭысла иҭәын. «Ажурналисттә» мшыҵәҟьаны иҟалеит. Ашьыжь, Аԥснытәи аҳәынҭқарратә университет агәыԥ сасра имҩахыҵит агазеҭ «Абазашҭа» аредакциахь. Асасцәа еснагь иреигәырӷьо, ихааӡа иҟоу агазеҭ аредактор Фардус Кулова ҳара – ажурналистцәеи, астудентцәеи аредакциахь ҳааԥхьаны, гәадурала лколлегацәа ҳрабалырдырит, агазеҭ «Абазашҭа» аидӡахылақәа ҳлырбеит, иаҳзеиҭалҳәеит иахьазы аколлектив иамоу ақәҿиарақәеи апроблемақәеи ртәы.
Сергеи Багаԥшь изку ашәҟәы «Аҟәышреи ахаҵареи рымҩа» апрезентациа ашьҭахь
© Екатерина Беибиаԥҳа
Анаҩс ҳааԥхьан Акьыԥхь аҩны иатәу аизарҭатә азал ахь – Аԥсны аҩбатәи ахада, Аԥсны Афырхаҵа Сергеи Уасил-иԥа Багаԥшь изку ашәҟәы «Аҟәышреи ахаҵареи рымҩа» апрезентациа азгәаҭаны иахьҳамаз.
Ахәаԥшцәа рзал ҭәын. Араҟа еиҳарак иҟаз Сергеи Уасил-иԥа хаҭала дыздыруаз ракәын: ашәҟәыҩҩцәа, аҵарауаа, ажурналистцәа, адепутатцәа, ауаажәларратә усзуҩцәа, аҿар, нас сыстудентцәа. Ауаа рлакҭақәа рыла изласацәажәоз абызшәа еилыскауан, рхы-рҿқәа рыла иубарҭан гәаартыла ишыҟоу. Рыԥшышьақәа збон – гәадурала, лахьеиқәралагьы Сергеи Багаԥшь ипатреҭ ду зныз ашәҟәы ацәа ианахәаԥшуаз – Кавкази Аԥсныи рҵеи иаша, ауаҩ қьиа, ауаҩ ду.
Иуникалтәу ауаҩы Мусса Егзакь
АААК ИА ахантәаҩы Мусса Егзакь ААУастудентцәа-ажурналистцәа рԥылараан, Черқьесск, 2019 шықәса
Маҷк саԥыҩланы ишәзеиҭасҳәоит даҽа еиԥыларак атәгьы: адырҩаҽны, аныҳәаҽы дысԥылеит Аҟәатәи арҵаҩратә институт аҿы 70-тәи ашықәсқәа раан аҵара сыцызҵоз абаза ҭыԥҳа Фалина Абидова.
ААУ апрофессор, ажурналист, ашәҟәыҩҩы Екатерина Бебиа аинститут аҿтәи лҩыза Фалина Абидова длыцны
Абар лара еиҭалҳәаз: «Ҳара, Гәымлоуқыҭ анхацәа ҳаигәырӷьоит, ҳагьалаҽхәоит, зыԥсадгьыл иапатриот иашоу Мусса Егзакь ҳара ҳқыҭа дахьалҵыз. Иаргьы аҵара иҵон сара абжьаратә ҵара ахьсоуз ашкол аҿы. Ари ииашаҵәҟьаны дуаҩ дууп, иара игәы былуеит ижәлар рзы, имилаҭтә культуреи, абызшәеи, алитературеи, афольклори реиқәырхаразы. Ҳқыҭауаа рыбзазара убас еиԥш аҩаӡара шьҭихит, иахьеи-уахеитәи рыԥсҭазаара дацхрааит – уаанӡа уи аҩыза аӡәы иԥхыӡгьы иаламызт. Иара иԥарала ҳқыҭаҿы амҩақәа ҟарҵоит, иаартуп аспорт ахан «Алашара», акультуреи аԥсшьареи рбаҳча, аусуга техника апарк, апелменҟаҵарҭа ацех, ахшдкыларҭа. Аргылра иаҿуп аҽы зауад – абаза ҽыжәлақәа реиҭашьақәыргыларазы. Есышықәса Мусса иҟынтә актәи акласс ахь ицо аҵаҩцәа аҳамҭақәа роуеит. Иара дзыцхыраауа иқыҭа гәакьа мацара акәӡам, абаза қыҭақәа зегьы дрыхьӡоит. Ҳгәы зыздуу Мусса Егзакь, гәыкала зыжәлар ирзыҟоу, ҳхәыҷқәеи ҳареи иҳахӡыӡаауа, еснагь игәы ҳҭоуп. Ҳажәлар адунеи зегьы иахирҵәеит. Сара уаанаӡа исымбацызт, исмаҳацызт, абри еиԥш зыҩжәлар ирзааԥсахьоу даҽаӡәы иӡбахә, абас агәаҟра рацәа зхызгахьоу зыжәлар ԥагьа рыҿиаразы ашьаҿа ӷәӷәақәа ҟазҵахьоу. Анцәа ҳиҳәоит еснагь, Ҳазшаз дихылаԥшырц, агәабзиара ииҭарц, аԥсынҵыра ду иоурц, ҳажәлар реизҳазыӷьара ахьӡала…».
Фалинеи сареи ҳаиқәшәара даара схы сгәы ианырит, сагьархынҳәит сқәыԥшра ашықәсқәа рахь.
Ҳакәша-мыкәша иҟаз ауаа ирызкны
Маҷк сазааҭгылар сҭахуп арҭ амшқәа рзы ҳазԥылози, аус зцаҳуази ауаа ртәгьы.
Иаҳҳәап, гәадураала ишәзеиҭасҳәоит Аԥсуа телехәаԥшра ажурналист Камилла Кирвал лыӡбахә. Лара, сара иҟасҵаз аҳәарала ҳделегациа далаҵан. ҞЧА ҳаҟанаҵ ахымш зегьы, тәахак лымамкәа аус луан. Аоператори лареи ҽынла иҭырхуаз аматериал зегьы уахынла асасааирҭаҿы аус адылулон, егьырҭ зегьы рыԥсы аныршьоз: амонтаж ҟалҵон, атекстқәа лыҩуан, авидеосиужетқәа азырхианы Аԥсуа ателехәаԥшра аефир азы илышьҭуан. Аҟәаҟа даныхынҳәы, дара убарҭ анҵамҭақәа ирылхны инеиҵыху арепортажқәа ҟалҵеит. Дара зегь гәылҭәаахеит, ҵакыла ибеиахеит, иԥшӡахеит.
Сгәа иаахәеит, иара убас, абаҩхатәра злоу ҳпоетесса Гәында Сақаниаԥҳа сааигәара дахьыҟазгьы. Лареи сареи изныкымкәа ҳцахьеит Санкт-Петербург, Москва, иара убас аҳәаанырцә атәылақәа рахьгьы. Урҭ ҳныҟәарақәа еиҳарак изыдҳәалаз ҳарҿиаратә усқәа ракәын. Уажәазы сара исҭаххеит Сергеи Багаԥшь изку сышәҟәы «Аҟәышреи ахаҵареи рымҩа» апрезентациаҿы Гәында Сақаниаԥҳа дықәгаларц. Ашәҟәы апрезентациаҿы Гәында лықәгылара уаршанхо иҟан. Сгәыхыҭхыҭра ыҟамызшәа иныҵабеит. Лара лықәгылара аамышьҭыхь гәаныла убас сҳәеит: «Апрезентациа қәҿиарахеит!» ҳәа.
Ауниверситетаҿтәи ҳделегациа алахәцәа аусура ацәымаашьарала дрылуакаартә дыҟоуп иара убас Алхас Чхамалиагьы. Арҭ ахымшк зегьы шьыжьы инаркны хәлаанӡа акультуратә-спорттә фестиваль аусмҩаԥгатәқәа зегьы ҳрылахәын. Асасааирҭахь ҵхагәаныла ҳхынҳәуан. Ҳкараха ҳшыҟазгьы, Алхас дшааилак еиԥшҵәҟьа асоциалтә ҳақәа рҿы аматериал архиара далагон. Есыҽны имҩаԥысуаз ахҭысқәа зеиӷьыҟам ала ирныԥшуеит иара ифотосахьақәеи, ивидеорепортажқәеи, иаудионҵамҭақәеи, итекстқәеи.
Аоператорс, афотоҭыхҩыс дҳацын сыстудент Девид Анқәаб. Иара гәахәарала сааԥхьара идикылеит, абри аныҟәараҿы абасала аус ҳациурц. Девид ихы ааирԥшит абаҩхатәра злоу, аџьабаа абара иацәымаашьо телеоператорс, иара убасгьы еиҿамсу фотоҭыхҩыс. Абри аочерк азы иалсхыз афотосахьақәагьы реиҳарак ҭызхыз иара иоуп.
Алхас Ԥсардиа. Аԥеиԥш ду змоу арԥыс қәыԥш, ԥсыуала иааӡоу. Ацхыраара ахьаҭахыз иахьабалак иара дыҟан. Зегьы зҿлымҳарала дрызнеиуан. Ҳаиқәшәацыԥхьаӡа дҵаауан акыр ҳҭахума ҳәа. Аӡә цхыраарак аниҭахыз иара иакәын зегь раԥхьаӡа иааиуаз.
Даҽа студенткгьы иӡбахә шәасҳәоит – Аинар Ҷыҭанаа, ҳныҟәараҿы аинформациатә агентра «Sputnik Аԥсны» акорреспондент иаҳасабала дҳацын. Аинар икьыԥхьит ҞЧА акультура амшқәа ирызку аматериалқәа, хазы иҟаиҵеит Мусса Егзакь иԥсҭазаареи иусқәеи ирызку аочерк. Ианҵамҭақәа зегьы азхьаԥшра ду роуит, ахҳәаа бзиақәагьы ирыԥсахеит.
Ахԥатәи амш: ҳаԥсуа бираҟ
Афестиваль аҵыхәтәантәи амш рызкын Аԥсны аҳәынҭқарратә бираҟ амши, Абаза жәлар ркультуреи. Иара мҩаԥысит Черқьесск ақалақь агәҭа, Урыстәыла аладатәи ахәҭаҿы иреиҳаӡоу абаҳчақәа ируаку «Адгьылбжьаха иаҵәа» аҟны. Аныҳәа арԥшӡон ҳаԥсуа бираҟ. Уи иалахәын асасцәа рацәаҩны – Ҭырқәтәыла, Москва, Аԥсны, Ставрапольтәи атәылаҿацә, ҳәарада иара Ҟарачы-Черқьесиагьы рҟынтә аԥсуааи абазақәеи рхаҭарнакцәа.
Абаҳча «Адгьылбжьаха иаҵәа» аҟны имҩаԥысуаз Абаза жәлар ркультура амш алахәцәа, Черқьесск, 2019 шықәса
Ахԥатәи амши иааидкыланы Абаза жәлар ркультура аныҳәеи зегьы хыркәшан итрадициатәу афеиерверк ала. Зықьҩыла еизаз ауаа аимпра рҭахӡамызт. Ианеимпгьы зегьы агәыӷра рыман Абаза жәлар ркультура амш азы ҳаԥхьаҟагьы еибабарц.
Егзакь ихраҿа агаразы зхы иақәиҭу аиқәԥара атурнир ала Аԥсны иаатит афестиваль «Абаза»
Егзакь ихраҿа агаразы зхы иақәиҭу аиқәԥара атурнир ала Аԥсны ихацыркуп акультуратә-спорттә фестиваль «Абаза».
Гәдоуҭа гәырӷьарыла иаатит зхы иақәиҭу аиқәԥаразы атурнир, жьҭаара 16 инаркны 18 рҟынӡа Аԥсны имҩаԥысуа Раԥхьатәи акультуратә-спорттә фестиваль «Абаза» алагара азԥхьагәазҭо.
Атурнир гәырӷьарыла аартраҿы дықәгылауа, АААК Иреиҳаӡоу ахеилак ахантәаҩы Мусса Егзакь иҭабуп ҳәа реиҳәеит уи аиҿкааҩцәа, аспортсменцәа қәыԥшқәа аманшәалара рзеиӷьишьеит.
«Ҳаҭыр зқәу аиҿкааҩцәа, акыр иаԥсоу аспортсменцәа, азыҟаҵаҩцәа! Аԥсуаа рыдгьыл аҿы гәахәарала бзиала шәаабеит ҳәа шәасҳәоит! Шәашьцәа рахь шәааит. Ари атурнир алшара бзиақәа шәынаҭоит иреиӷьӡоу шәҟазшьақәа раарԥшразы. Аспорти аиндаҭларақәеи шәыԥсҭазаараҿы ишәыхәо аҟазшьақәа шәыларааӡоит, шәдырӷәӷәоит», – ҳәа атурнир алахәцәа рахь ихы нарханы иҳәеит Мусса Егзакь.
Атурнир дсасны даҭааит Денис Царгәыш, 2012 шықәсазтәи Аолимпиатә хәмаррақәа рҟны араӡны згаз, аԥсуаа рыбжьара зхы иақәиҭу аиқәԥара ҳаамҭазтәи алегендас иҟоу.
Ақәԥаҩцәа раԥхьатәи реиндаҭларақәа мҩаԥысит атурнир актәи амш азы, шьыжьнаҵы. Убас раԥхьатәи иқәԥара мҩаԥигеит Нижневартовск ақалақь аҟынтә иааз аспортсмен қәыԥш Заур Джегутанов. Иара аиааира игеит, ус анакәха актәи аҭыԥ азы дықәԥалоит. Заур 15 шықәса ихыҵуеит, иԥсҭазаара абжеиҳарак профессионалла зхы иақәиҭу аиқәԥара далоуп.
«Атурнир аӡбахә саҳахьан уаанӡа. Уи салахәхарц алшара аныҟала даара сеигәырӷьеит. Аиааира сақәгәыӷуеит», – иҳәеит иара.
Заур атурнир ахь дааит иаб Вадим Джегутанов дицны, уи иоуп аспортсмен қәыԥш азыҟаҵаҩ хадасгьы имоу. Иара атурнир аиҿкаашьа ахәшьара ҳаракы аиҭеит, уи иазааԥсаз зегьы иҭабуп ҳәагьы реиҳәеит.
«Ҳара ҳабазақәоуп, убри аҟнытә абрахь аара алшара аныҟала, лакҩакрада ҳҽеидаҳкылеит. Ҳааит арахь аԥышәа арҳаразы. Аспортсменцәа қәыԥшқәа рзы ари атурнир – лагамҭа бзиоуп», – иҳәеит Джегутанов.
Атурнир иалахәуп Аԥсны ақалақьқәа зегьы рҟынтә аспортсменцәа. Ельдар Гыцбагьы 15 шықәса ихыҵуеит. Раԥхьаӡа акәны ақәԥарахь дааит хәышықәса анихыҵуаз.
«Ари аспорт хкы бзиа избоит. Ари атурнир салахәуп ԥшьышықәса раахыс. Сынтәа саҵахеит, аха сгәы каҳаны сыҟаӡам. Аиқәԥарахь аныҟәара иацысҵалоит, Денис Царгәыш иеиԥш сҟалар сҭахуп», – иҳәеит арԥыс.
Атурнир иацҵахоит жьҭаара 17 рзы. Атурнир аҩбатәи амш азы еилкаахоит аиааира згақәаз рыхьӡқәа. Аҳамҭа хада – Мусса Егзакь ихраҿа – анашьара мҩаԥысуеит жьҭаара 18 рзы, Аҟәа, Амҳаџьырцәа рыԥшаҳәаҿы имҩаԥысуа аконцерт ду аҟны.
Мусса Егзакь Аспорт АААК Афестиваль "Абаза"
ҞЧР Қьрым Мыхц
Ставрополие имҩаԥысит абаза поет Қьрым Мыхц игәаларшәаратә рҿиаратә хәылԥазы
Ставрополие
Абаза поет Қьрым Мыхц диижьҭеи 70 шықәса аҵра иазкыз арҿиаратә хәылԥазы мҩаԥысит Ставрополие.
Ҟарачы-Черқьессиатәи Ареспублика Жәлар рпоет Қьрым Мыхц ииубилеитә хәылԥазы мҩаԥысит Ставрополие мшаԥымза 24 рзы. Ари аусмҩаԥгатә аиҿкаара – еицырзеиԥшу проектуп Михаил Лермонтов ихьӡ зху аҭыԥантәи аҭҵаарадырратә библиотекеи Ставропольтәи атәылаҿацә иқәынхо ашәуаа рмилаҭтә-культуратә автономиеи.
Абиблиотека адиректор Зинаида Долина ажәа ҟәандала ахәылԥаз асасцәа дырԥылеит, иагьазгәалҭеит ас еиԥш аусмҩаԥгатәқәа аҵак ду шрымоу ажәлар маҷқәа рбызшәеи ркультуреи аларҵәара аус аҿы.
Апоет иԥсҭазааратә мҩеи ирҿиаратә ҭынхеи ирызкны инарҭбаау ажәахә иманы дықәгылеит апрофессор Пиотр Чкала – амилаҭбжьаратә еиҿцаара ацентр «Диалог» анапхгаҩы, афилологиатә ҭҵаарадыррақәа рдоктор, Қьрым Мыхц ирҿиара аҭҵааҩы.
«Қьрым Мыхц – абаза литература иреиӷьӡоу хаҭарнакуп. Апоет ирҿиамҭақәа ауаа рацәа ирдыруа иҟаҵатәуп. Уи даԥсоуп Урыстәыла акультурагьы иазнагара, ихьӡ иаҳа инарҭбааны аларҵәара», – иҳәеит Чкала.
«Ажәеинраалақәа шәкы инареиҳаны реиҭагара ҩышықәса инарзынаԥшуа саҿын. Ари аамҭа иалагӡаны сара даара дысзааигәахеит Мыхц, иааидкыланы абаза жәларгьы зегьы, – гәаартыла дцәажәон аиҭагаҩ. – Сгәанала, Шекспир Англиа аасҭа деиҳазар, Пушкин – Урыстәыла аҵкыс деиҳазар, убасҵәҟьа Қьрым Мыхцгьы и-Абазашҭа акырӡа хара дахыҳәҳәоит, деиҳауп. Абри иуникалтәу апроект анагӡара ахьсылшаз даара сеигәырӷьоит».
Алитературатә хәылԥазаҟны аҳамҭақәа рыҭан Қьрым Мыхц иажәеинраалақәа рыԥхьара иазкыз мҽхакыҭбаалатәи афлеш-моб «Ҳахьынӡаҟоу ҳаҟаз патуеиқәҵарала» аиааирагаҩцәа. Ари апроект аԥшьылгеит Ставропольтәи атәылаҿацә иқәынхо ашәуаа рмилаҭтә-культуратә автономиа анапхгаҩы Армида Чагәа, иара мҩаԥысуан асоциалтә ҳақәа рҟны жәабран 2 инаркны мшаԥы 12 рҟынӡа.
Лара лажәақәа рыла, афлеш-моб жәларбжьаратәи амҽхак аиуит: авидеонҵамҭақәа аауан Аԥсныи Ҭырқәтәылеи рҟынтә, уи рхы аладырхәит иара убас Таџьықьсҭанынтә астудентцәа.
«Ҳгәы иахәоит абрысҟаҩык ауаа рхьарԥшра ахьҳалшаз абаза поет хазына ирҿиара аларҵәара аус ахь. Ари амчқәа ҳанаҭоит ҳкультура аӡыргареи аларҵәареи рганахьала имҩаԥаҳго ҳусура ацҵаразы», – лҳәеит Чагәа.
Зегь реиҳа иқәыԥшу афлеш-моб алахәцәа Ирина Хавцева, Емир Мамчуеви 4-5 шықәса роуп ирхыҵуа, реиҳа ихатәроу – Ставрополь ақалақь иқәынхо ашәуаа ркультуратә центр аиҳабы Владимир Курчеви, Ставропольтәи атәылаҿацә амилаҭқәеи аказакцәеи русқәа рзы Аилак аспециалист Наталиа Гребеньковеи ракәхеит.
«Уахык аашаанӡа ажәеинраалақәа [аурысшәахь еиҭагоу рҟынтә] срылаԥшаауан, иагьалысхит ажәеинраала «Аҩныҟа», уи даара сгәы иақәшәеит. Абаҩхатәра змоу апоет ирҿиара сахьагәылаԥшыз сеигәырӷьоит. Шьҭарнахыс уи саргьы истәу акоуп», – лҳәеит Наталиа Гребенькова.
Актәи аҭыԥ лгеит Ԥшьмахәа Лиана, Умар Хабеков ихьӡ зху Ҟарачы-Черқьессктәи арҵаҩратә институт астудентка: лара иҭылхыз аролик 1200-ҩык ауаа иргәаԥхеит, 2500-ҩык ахәаԥшит.
Абаза поет Қьрым Мыхц диижьҭеи 70 шықәса аҵра иазкыз арҿиаратә хәылԥазы – зықьҩыла уи ибаҩхатәра абзиабаҩцәа еидызкылаз культуратә хҭысхеит. Ихьӡырҳәагоу абаза поет ииубилеи аламҭалазы ҞЧА иазԥхьагәаҭоуп иҵегь агәаларшәаратә усмҩаԥгатәқәа рынагӡара.
Егзакь ихраҿа агаразы зхы иақәиҭу аиқәԥара атурнир алахәцәа Аԥсныҟа иааит
АААК Ахантәаҩы Мусса Егзакь ихраҿа агаразы зхы иақәиҭу аиқәԥара атурнир алахәразы Аԥсны иаҭааит Урыстәыла еиуеиԥшым арегинқәа рҟынтә аспортсменцәа.
Жьҭаара 16 рзы иалаго акультуратә-спорттә фестиваль «Абаза» аҳәаақәа ирҭагӡаны имҩаԥысуа Адунеизегьтәи аԥсуа-абаза конгресс Иреиҳаӡоу Ахеилак ахантәаҩы Мусса Егзакь ихраҿа агаразы зхы иақәиҭу аиқәԥара атурнир алахәцәа Аԥсныҟа иааит.
Зхы иақәиҭу аиқәԥаразы аклуб «Абаза» ауснагӡаратә директор Леонид Боџьгуа еиҭеиҳәеит, сынтәа атурнир рхы шаладырхәуа аспортсменцәа ақалақьқәа Москва, Санкт-Петербург, Ростов, Краснодар, Калининград, Шәача рҟынтә, иара убас атәылақәа Ҟарачы-Черқьесиа, Ҟабарда-Балкариа, Нхыҵи Аахыҵи Уаԥстәыла, Ингәыштәыла, Даӷьсҭан рҟынтә, Аԥсны ақалақьқәа зегьы рҟынтә ақәԥаҩцәа.
«Атурнир амҩаԥгаразы зегь хианы иҟоуп. Аспортсменцәа ҳкапанит. Ақәратә категориақәа ҩба ҟалоит: 15-16 шықәса зхыҵуа, 17-18 шықәса зхыҵуа. Иааидкыланы ҩышәҩык рҟынӡа аспортсменцәа ҟалоит», – иҳәеит Боџьгуа.
Жьҭаара 15 – иааираны иҟоу афестиваль апрограммаҿы иарбоуп «атехникатә» мышны: аицлабра алахәцәа раареи, хаз-хазы рнырхареи иазкуп. Еиуеиԥшым ақалақьқәа рҟынтә иааз арԥарацәеи урҭ разыҟаҵаҩцәеи шааиз еиԥшҵәҟьа зегь раԥхьаӡа иргыланы асасааирҭахь идәықәлеит, уаҟа иааҭгыланы ирзыԥшу атурнир аламҭалазы рыԥсы ршьарц. Раԥхьаҟа макьана ирзыԥшуп аҽазыҟаҵарақәа, акрызҵазкуа абжьгарақәа. АААК акорреспондент зегь акоуп акомандақәа хыма-ԥсыма рацәажәара дахьӡеит.
Даӷьсҭантәи акоманда азыҟаҵаҩ Мурад Ахмадудинов еиҭеиҳәеит аицлабрахь ааҩык аспортсменцәа шааигаз. Урҭ рахьтә аӡәырҩы раԥхьаӡа акәны Аԥсны иаҭааит.
«Сара ари атурнир аҩынтә раан салахәуп. Атурнир ахаҭа шазырхиоу аҩаӡареи, дара аспортсменцәа разыҟаҵашьеи ахәшьара ҳаракы асҭоит. Ақәԥаҩцәа рзы ари ԥышәа бзиаӡоуп», – ҳәа азгәеиҭеит азыҟаҵаҩ.
Даӷьсҭантәи акоманда дахәҭакны Мусса Егзакь ихраҿа агара дазықәԥоит 16 шықәса зхыҵуа Магомед Магомедаминов. Арԥыс ақәԥара далоуп аа-шықәса анихыҵуаз инаркны, аха Аԥсныҟа уажәаԥхьа дмаацызт.
«Атурнир аӡбахә саҳахьан, ҳәарада, уаанӡагьы. Арахь сҩызцәа аахьан, иагьеиҭарҳәон ацлабцәа ӷәӷәақәа шыҟоу», – иҳәеит ақәԥаҩ қәыԥш.
Атурнир ахь испортсмен дааигеит Краснодартәи азыҟаҵаҩ Магомед Исмаиловгьы.
«Аԥсны аспорттә еицлабрақәа еснагь ҩаӡара ҳаракыла имҩаԥысуеит, ҳара аспортсменцәа ҳзы урҭ рылахәра – ҳаҭыр дууп», – иҳәеит иара.
Ҟарачы-Черқьесиантә 13-ҩык ақәԥаҩцәа ааит. Урҭ разыҟаҵаҩ Расул Чыкәа еиҭеиҳәеит ари атурнир ахынтә раан дшалахәу.
«Атурнир алахәцәа ахьынӡазыҟаҵоу атәы ҳалацәажәозар, урҭ бзианы иазыҟаҵоуп. Атурнир амҩаԥгашьа аҩаӡарагьы ажәак узазҳәом, зегь рыла ихазыноуп. Аха, ҳәара аҭахума, ҳабзиоуп ҳәа угәы рҭынчны утәар ҟалаӡом, есышықәса еиҳа-еиҳа уеиӷьхозароуп», – ҳәа иԥхьаӡоит иара.
Адунеизегьтәи аԥсуа-абаза конгресс Иреихаӡоу ахеилак ахантәаҩы Мусса Егзакь ихраҿа агаразы зхы иақәиҭу аиқәԥара атурнир Аԥсны аантә раан имҩаԥысуеит. Сынтәа иара мҩаԥысуеит акультуратә-спорттә фестиваль «Абаза» аҳәаақәа ирҭагӡаны, ҩымш, жьҭаара 16-17 рзы, Гәдоуҭа ақалақь иҟоу ахәыҷқәеи ақәыԥшцәеи рыспорттә школ аҟны. Атурнир иахәаԥшыр рылшоит изҭаху зегьы. Аҭаара хәыда-ԥсадоуп.
Аспорт АААК Афестиваль "Абаза"
АААК Фазиль Искандер
Адунеизегьтәи аԥсуа-абаза конгресс Санкт-Петербург ақалақь аҟны Фазиль Искандер ииубилеи мҩаԥнагеит
Санкт-Петербург имҩаԥысит иналукааша ашәҟәыҩҩы Фазиль Искандер ииубилеи иазку алитературатә хәылԥазы.
Иҳаҩсыз аԥсшьара мшқәа рзы Санкт-Петербуг имҩаԥысит иналукааша ашәҟәыҩҩы Фазиль Искандер 90-шықәса ихыҵра иазкыз алитературатә хәылԥазы. Ахәылԥаз еиҿыркааит Санкт-Петербург иҟоу АААК аҭыԥантәи ҟәшахьы иаҵанакуа аҿарацәа рактив.
Санкт-Петербургтәи Аконгресс аҟәша аиҳабы Ҭемыр Рекәаа АААК аинфорпортал иазеиҭеиҳәеит, ари аҩыза аусмҩаԥгатә раԥхьаӡакәны ишеиҿкааз.
«Угәы иахәоит, ҳазегьы бзиа еицаҳбо Фазиль Искандер ииубилеи иазку ахәылԥаз амҩаԥгареи аиҿкаареи аҿар ираԥшьгамҭаны иахьыҟалаз. Ҳара ҳаҟәшазы, иааидкыланы иуҳәозар, ари ахԥатәи усмҩаԥгатәуп. Даҽа зныкгьы иазгәасҭарц сҭахуп ишгәахәара дуу аҿар урҭ зегьы иахьрылахәу», – иҳәеит иара.
Рекәаа убасгьы иазгәеиҭеит, ахәылԥаз аҟны ихадоу акцент шыҟаҵаз Фазиль Искандер ирҿиараҿы.
«Искандер иҩымҭақәа ҳахьынӡарыԥхьо, ҳахьынӡарылацәажәо, Фазиль Абдул-иԥа ирҿиара наунагӡа аԥсы ҭазаауеит. Убас ала иус иацаҳҵоит, иажәа ҟәыш еиҵагыло абиԥара ирымдауа», – ҳәа азгәеиҭеит Рекәаа.
Алитературатә хәылԥазы аартын АААК Иреиҳаӡоу Ахеилак ахантәаҩы Мусса Егзакь ихьӡала изыԥхьаз ааԥхьаратә ажәа ала.
Уи убасгьы иналкааны иазгәеиҭеит, Фазиль Искандер ирҿиараҿы аҭыԥ ҷыда шааныркыло акультуреи атрадициақәеи реиқәырхара азҵаарақәа.
Мусса Ҳабал-иԥа игәаанагарала, алитературатә хәылԥазы еиԥш иҟоу аусмҩаԥгатәқәа рҵакы даараӡа идууп. «Ҳәарада, гәахәароуп, даҽазнакгьы, абри аҩыза аформат ала Санкт-Петербург иҟоу аԥсуа-абаза диаспора ахьеиқәшәаз. Акырынтә ҳалацәажәахьеит ас еиԥш иҟоу аиқәшәарақәа традицианы рыҟаҵара. Иаҳхашҭыр ҟалаӡом ашәуааи аԥсуааи жәларык шҳакәу, ҳаидгыланы аԥсуа-абаза етнос аԥеиԥшгьы шҳаргыло атәы», – иҳәеит иара.
АААК Иреиҳаӡоу Ахеилак аппарат анапхгаҩы Кан Ҭаниа иазгәеиҭеит, Аконгресс ахықәкы хадақәа ишыруаку – аԥсуааи ашәуааи ретнокультуратә акзаара.
«Иахьатәи аусмҩаԥгатә иаҳнарбоит акыр шаҵанакуа ҳаиқәшәара, ҳаилацәажәара. Ахәылԥаз аҟны, Фазиль Искандер ирҿиамҭақәа рыдагьы, Абазашҭа Жәлар рпоетцәа Микаель Ҷкатуи, Қьрым Мыхци ражәеинраалақәа ирыԥхьеит. Аиԥылара иалахәыз аԥсуаа шьоукы-шьоукы раԥхьаӡакәны арҭ ажәеинраалақәа раҳауан. Убригь иаҳнарбоит ас еиԥш аиԥыларақәа заҳҭаху, аҿар реиқәшәареи, реибадырре азы ишхәарҭоу», – иҳәеит Ҭаниа.
Алитературатә хәылԥазы далахәын ажурналист, аҟазараҭҵааҩы, ашәҟәыҩҩы Боча Аџьынџьал. Уи игәаанагарала, ахәылԥаз ҩаӡара ҳаракы аманы имҩаԥган.
«Иахьа ҳара иазгәаҳтеит Фзаиль Искандер диижьҭеи 90 шықәса аҵра иазку аиубилеи. Уи иалахәыз ауаа зегьы аусмҩаԥгатә даараӡа иргәаԥхеит. Ҳәарада, ас еиԥш иҟоу алитературатә еиԥыларақәа лыссы-лассы еиҿкаалатәуп», – иҳәеит Аџьынџьал.
Ахәылԥаз аҳәаақәа ирҭагӡаны АААК арегионалтә ҟәша амчала еиҿкаан аконцерт –аҿарацәа ирыԥхьеит Фазиль Искандер иажәеинраалақәеи, иажәабжьқәа рцыԥҵәахақәеи, иара убасгьы инарыгӡеит аԥсуа-абаза жәлар рашәақәеи рыкәашарақәеи.
Фазиль Искандер иԥсҭазаара далҵит 2016 шықәса, ԥхынгәы 31 рзы, 88 шықәса дшырҭагылаз. Иналукааша ашәҟәыҩҩ ду иԥсҭазаара иалҵра харҭәаашьа змам цәыӡны иҟалеит адунеизегьтәи алитературатә еилазааразы. Фазиль Абдул-иԥа иҩымҭақәа бызшәарацәала еиҭагоуп, адунеитә литература ахьтәы фонд иалоуп.
АААК Фазиль Искандер Санкт-Петербург Аиубилеи
Фазиль Искандер: Чагьамтәи аҟәыш
Москва имҩаԥысит Фазиль Искандер игәалашәаратә хәылԥазы
АААК Аныҳәа
АААК алахәын Москва имҩаԥысыз аԥсуа культура афестиваль
АААК аделегациа рхы аладырхәит Москва имҩаԥысыз аҩбатәи аԥсуа культура афестиваль «Аԥсны».
Адунеизегьтәи аԥсуа-абаза Конгресс аҩынтә раан ахы аланархәит Москва имҩаԥысыз иаарту аԥсуа культура афестиваль «Аԥсны», амҽыша рашәарамза 30 рзы.
Аҳҭнықалақьтә парк «Краснаиа пресниа» аҟны имҩаԥгаз афестиваль аҟны иаартын Аконгресс апавильонгьы, уаҟа изҭаху зегьы Аконгресс иалалар рылшон. Уи аҽны ҿыц иалалаз рхыԥхьаӡара 50-ҩык инареиҳауп.
АААК Иреиҳаӡоу ахеилак ахантәаҩы иаппарат анапхгаҩы Кан Ҭаниа афестиваль ахәшьара аиҭеит «аԥсуа-абаза диаспораҿы ихадароу акультуратә-рккаратә хҭысқәа ируакуп» ҳәа, иагьациҵеит Аконгресс ахадара ас еиԥш иҟоу аусмҩаԥгатәқәа аҵак ду рыманы иахәаԥшуеит ҳәа.
«Абас еиԥш иҟоу аусмҩаԥгатәқәа рыбзоурала уабадыруеит аԥсуа-абаза жәлар ижәытәӡоу рҭоурых, ибеиоу ркультура, иԥшӡоу рқьабзқәа. Убри азоуп Аконгрессгьы ари афестиваль ахы заланархәыз», – иҳәеит Ҭаниа.
Иара иҭабуп ҳәа реиҳәеит афестиваль аиҿкааҩцәа зегьы, – раԥхьаӡа иргыланы, Москватәи аԥсуа диаспора аиҳабы, АААК Иреиҳаӡоу Ахеилак алахәҩы Беслан Агрба.
АААК Аҳәсацәа Рхеилак анапхгаҩы Гета Арӡынԥҳа, апавильон аусура иахылаԥшуаз, иазгәалҭеит, ҵыԥхтәи афестиваль иаҿырԥшны иуҳәозар, ари ашықәс азы афестиваль иаҭааз ауааԥсыра рхыԥхьаӡара еиҳа ишырацәаз атәы (заанаҵтәи адыррақәа рыла, ари ашықәс азы афестиваль иаҭааит 10-нызқьҩык инареиҳаны ауааԥсыра, ҵыԥх – 8-нызқьҩык раҟара – аред.).
«Ихадоу акы акәны ҳара (АААК аделегациа – аред.) иаҳаԥхьаӡоит, ҳара ҳастенд ааигәара иахьыргылаз «Ашәуа гәараҭа» астенд. Иаку композициак ала аҩ-павильонк аарԥшын, уи алагьы зегьы идҳарбеит, аԥсуааи абазақәеи жәларык шҳакәу. Иахьа уи лымкаала иубаратәы иҟан. Насгьы, ари ашықәс азы, ҳазҭысыз ашықәс иаҿҳарԥшуазар, Аконгресс иалалаз абазақәа рхыԥхьаӡара еиҳа ирацәоуп», – еиҭалҳәеит Арӡынԥҳа.
Афестиваль алахәцәеи асасцәеи зегьы Адунеизегьтәи аԥсуа-абаза конгресс иалахәхарц рылшон. Уи азы ихарҭәаатәын анкета ҷыда.
Аконгресс Аҳәсацәа Рхеилак анапхгаҩы лгәаанагарала, АААК астенд иалнаршеит «афестиваль асасцәа Аԥсны ачеиџьыка, имаҷу ахәҭак акәзаргьы, рызнагара».
«Ҳара иҳалшеит иуникалтәу аҭагылазаашьа аԥҵара. Апавильон асасцәа зегьы ирзеиҭаҳҳәон АААК ахықәкқәеи, адҵақәеи ртәы. Насгьы, аԥсуаа рҭоурыхи рынхашьеи-рынҵышьеи ирызкыз авикторина мҩаԥаҳгеит, иара убасгьы иаҳҳәон аԥсуа шәақәа, урҭ ҳацызҳәозгьы рацәаҩын», – лҳәеит Гета Арӡынԥҳа.
АААК аекспозициа шьагәыҭс иаман Аконгресс аԥҵара аҭоурыхи, уи 25 шықәса рыла имҩаԥнагаз ауси знылаз апрезентациатә шәҟәы. Аконгресс астенд аҟны раԥхьаӡа акәны ицәырган аԥсуа-абаза жәлар адунеи аҟны тәылақәас иахьынхо знылаз ахсаала, уи, ҳәарада, азҿлымҳара ду рызцәырнагеит астенд асасцәа. Иара убасгьы, АААК апавильон иаҭааз зегьы ирзыԥшын Аԥснынтәи иаагаз ахаа-мыхаақәа.
Аконгресс астенд аҟны раԥхьаӡа акәны ицәырган аԥсуа-абаза жәлар адунеи аҟны тәылақәас иахьынхо знылаз ахсаала, уи, ҳәарада, азҿлымҳара ду рызцәырнагеит астенд асасцәа
«Апавильон агәҭаны игылан, аԥсуеи абаза чысқәеи рыла иҩычаз, амилаҭтә елементқәа рыла ирԥшӡаз аишәа. Аусмҩаԥгатә иалахәыз зегьы, хәыда-ԥсада аишәа иқәыз ачысхкқәа зегьы ргьамақәа рбар рылшон», – инацҵаны иазгәалҭеит АААК Аҳәсацәа Рхеилак анапхгаҩы.
Аԥсуа павильон аусура аҳәаақәа ирҭагӡаны имҩаԥган авикторина, уи аихшьалақәа рыла – аиааира згаз Ирина Шитинеи Екатерина Кротовеи ҳамҭас ирыҭан аԥсуа чысла иҭәыз акаҵкәыр.
Гета Арӡынԥҳа иазгәалҭеит аныҳәа иацыз лымкаалатәи аԥхарреи, аҭаацәаратә ҟазшьеи.
«Зынӡа еибазымдыруаз ауаа аԥсшәа еибырҳәон, игәыдибакылон. Иҟалон аамҭақәак, ҳазегьы ҭаацәа дук ҳакәызшәа ҳхы анаҳбоз», – иазгәалҭеит Арӡынԥҳа.
Лара ҷыдала, АААК ахьӡала, иҭабуп ҳәа ралҳәоит астенд аиҿкаараҿы ацхыраара ду ҟазҵаз аволонтиорцәа, «урҭ ахәылԥаз еилгаанӡа ҳавара игылан».
Аконгресс аҽаланархәит Аиааира Ду амш иазкны Санкт-Петербург имҩаԥысыз аныҳәарақәа
Санкт-Петербург
АААК алахәцәеи Санкт-Петербургтәи аԥсуа-абаза диаспора ахаҭарнакцәеи рхы аладархәит Аиааира Ду амш иазкны Санкт-Петербург имҩаԥысуаз аныҳәатә усмҩаԥгатәқәа.
Аконгресс Иреиҳаӡоу ахеилак ахантәаҩы Мусса Егзакь хадара ззиуаз АААК алахәцәа ргәыԥи, Санкт-Петербургтәи аԥсуа-абаза диаспора ахаҭарнакцәеи рхы аладархәит Аиааира амш – Маи 9 иазкны Санкт-Петербург имҩаԥысуаз аныҳәатә усмҩаԥгатәқәа.
«Аҭынч жәҩан аҵаҟа ҳанхаразы, аԥсҭазаара ҳаурц азы зхы иамеигӡаз ҳашьцәеи ҳаҳәшьцәеи ирзышьҭаҳҵеит ашәҭшьыҵәрақәа. Дара наунагӡа ҳгәалашәараҿы иҟазароуп, «ҳаԥсҭазааратә мҩа дара рфырхаҵара иаҿҳарԥшлароуп», ԥхьаҟа ҳцаларазы. Анцәа иҳәааит, иҩаҳхыкны аҵар рашәаҳәабжь мацара ҳаҳауа иҟазарц», – ҳәа АААК аинфопортал аҿцәажәараан иазгәеиҭеит Мусса Егзакь, Пискаревтәи амемориалтә нышәынҭраҟны имҩаԥсыуаз агәалашәаратә церемониа иалахәыз.
Ишәгәалаҳаршәоит, 2000-тәи ашықәсқәа рзы Пискаревтәи анышәынҭраҿы ишаартыз аԥсуа-абаза диаспора ирызку ҩ-мемориалк: 2004 шықәса, лаҵарамзазы иаартын амацәаз иҭакыз Ленинград зыхьчоз Аԥснытәи аибашьцәа ирызкыз амемориалтә хаҳә; 2018 шықәса, цәыббрамзазы убри аҩыза амемориалтә хаҳә рзаартын ҞЧА иалҵыз аибашьцәа. Маи 9 рзы арҭ амемориалтә хаҳәқәа рҿаԥҳьа ашәҭшьыҵәрақәа шьҭаҵан.
Ацеремониа иалахәыз, АААК Санкт-Петербургтәи аҟәша иалоу аҿар амҩақәҵага ажәақәа раҳәо, Егзакгь иазгәеиҭеит, ажәлар рҵеи иашаны аҟаларазы «ааԥсарада аусуреи, аҵараҵареи, шхымԥадатәу, иара убасгьы адырреи аҟәышреи рырҳара шаҭаху».
Аԥсны ашьхараҿ имҩаԥысуаз аидысларақәа: Аџьынџьтәылатә Еибашьра Ду аҭоурых аҟынтә
«Абазақәа ҳҭоурых абас ауп ишыҟоу, адунеи аимпериақәа зегьы рнапаҿы ҳааргар рҭахын. Аха ҳарҭ иахьагьы ҳаԥсы ҭоуп, ҳбызшәала ҳцәажәоит. Уи зыбзоуроугьы атрадициақәа ахьҳамоу оуп. Ҳшьа иалоуп аӷәӷәареи аҟәышреи. Ҳара убас ала ҳанхалароуп, аибашьрахь инамгакәа, зегьы аус ҳацруларц, иҳаиԥшзарц рҭаххартә еиԥш агәаҳәара рызцәыргаразы», – ҳәа аҿар рахь ааԥхьара ҟаиҵеит Мусса Ҳабал-иԥа, доусы рҭаацәарақәагьы салам рзынаишьҭит.
Аиааира Амш – маи 9 аҽны, Санкт-Петербург ақалақьуаа, еиуеиԥшым атәылақәа рҟынтәи ақалақь иаҭааз ауааԥсыра ирыцны, Аџьынџьтәылатә Еибашьра Ду аҟны еибашьуаз рфотосахьақәа кны, рҽаладырхәит акциа «Ԥсра зқәым архәҭа». Есышықәса ари акциа зхы алазырхәуа ауааԥсыра рхыԥхьаӡара иацлоит. Аусмҩаԥгатә изцәырнагаз ацәаныррақәа ртәы еиҭеиҳәеит, Александр Можаиски ихьӡ зху Арратә-Космостә академиа аԥшьбатәи акурс астудент Исмеҭ Ҭарба.
«Сара искуп сабду – Иуана Мураҭ-иԥа Ԥкьын ифотосахьа. «Ԥсра зқәым архәҭа» сахьалаху сгәы аладууп. Аџьынџьтәылатә Еибашьра Ду аҟны еибашьуаз ҳабацәеи, ҳабдуцәеи, урҭ рабацәеи, сара сзы афырхаҵареи, агәымшәареи, Аԥсадгьыл абзиабареи ирҿырԥшыганы иҟоуп», – иҳәеит Ҭарба.
Астудент иазгәеиҭеит, макьаназы ари аҩыза акциа Аԥсны ихы шалимырхәыц, аха иԥсадгьыл ахь даныхынҳәлак, уаҟагьы хымԥада дшалахәхо.
Ԥсра зқәым архәҭа, апарад, арратә чыс: Аҟәа Аиааира ду амш шазгәарҭаз
Аҟәа иазгәарҭеит Аџьынџьтәылатә еибашьра Ду аҿы игаз Аиааира амш
Москватәи аԥсуа диаспора ахаҭарнакцәа «Ԥсра зқәым архәҭа» иацныҟәеит
Аԥсны ашьхараҿ имҩаԥысуаз аидысларақәа: Аџьынџьтәылатә Еибашьра Ду аҭоурых аҟынтә
АААК Гагра
АААК иацнаҵоит Аԥсны араионқәа рҟны ауааԥсыра рԥылара: Гагра иаԥҵоуп аҭыԥантәи аҟәша
АААК аҭыԥантәи аҟәша Ахеилак аԥҵан Адунеизегьтәи аԥсуа-абаза конгресс ахаҭарнакцәеи Гагра араион ауааԥсыреи реиԥылараан.
Адунеизегьтәи аԥсуа-абаза конгресс ахаҭарнакцәа Гагра араиона ауааԥсыра ирԥыланы ирзеиҭарҳәеит аиҿкаара аусуреи, уи хықәкыс иамоуи ртәы ахаша, жәабран 27 рзы. Аиԥылара ахыркәшамҭаз Гагра иартын АААК аҭыԥантәи аҟәша Ахеилак, уи дахагылеит Гагра араион ахада ихаҭыԥуаҩ Геннади Ҵәыџьба.
Геннади Ҵәыџьба иазгәеиҭеит Гагра ауааԥсыра Аконгресс аусурахьы аинтерес ду шаадырԥшыз, ирацәаҩны агәаҳәара роуит Аҭыԥантәи аҟәша ахеилак иалаларц, иара убас Аконгрессгьы иахәҭакхарц.
«Алҵшәа бзиақәа ҳауп ҳәа ҳақәгәыӷуеит. Аконгресс аидеиақәа ацеиҩызшо ауаа ахьынӡауа ирацәаҩны иҳадҳаԥхьалар ҳҭахуп. Абызшәеи адемографиеи рырҿиара иазку апроектқәа еицынаҳагӡарц ҳгәы иҭоуп. Ҳара ҳапроблемақәа атәылаҿы зегьы ирымоу иреиԥшуп. Ҳрызхәыцлоит, рыӡбаразы аус еицаҳаулоит», – иҳәеит иара.
Гагратәи аҭыԥантәи аҟәша Ахеилак далалеит иара убас зхы иақәиҭу ақәԥаразы азыҟаҵаҩ Асҭамыр Арсҭаа, иара иԥхьаӡоит Аконгресс аидеиақәа Аԥсны араионқәа зегьы рҟны адгылара рымазароуп ҳәа, иахәҭангьы ибоит ауаажәларра еидгыланы русеицура, аԥсҭазаара бзиа аагаразы.
«Ҳаигәырӷьоит Аконгресс аҟәша уажәшьҭа ҳара ҳҿгьы иахьаатыз. Иахьа иҳаҳаз ари аиҿкаара аусурақәеи ахыдҵақәеи ҳарзыразуп, гәыкала ҳрыдгылоит. Сгәыӷуеит, ҳақалақь, ҳтәыла иахәаша хра злоу аусқәа ҳзыҟаҵап ҳәа», – иҳәеит Арсҭаа.
Гагратәи АААК аҟәша Ахеилак иалалаеит 14-ҩык ауааԥсыра: Асҭан Агрба, Слава Сақаниа, Ҭемыр Ҭаниа, Феликс Џьыкырба, Алла Беиа, Мадина Аҟәысба, Едгар Папба, Амина Арсҭаа, Рабсҭан Барцыц, Закан Агрба, Ҭенгиз Габуниа, Самсон Демырџь-иԥа.
Гагра ауааԥсыра рԥылара ихы алаирхәит Аконгресс Иреиҳаӡоу ахеилак алахәыла, Аԥсуаҭҵааратә институт адиректор Арда Ашәба. Иара еизаз рҿаԥхьа дықәгыланы ирзеиҭеиҳәеит Аконгресс аҿаԥхьа иқәнаргылаз ахықәкқәа рынагӡара аҵак ду шамоу аԥсуа-абаза милаҭ зегьы рзы.
«Ҳара зегьы, жәларык еицатәу, аидгылара ҳамазароуп, ҳаицызароуп, еиҳаракгьы иахьа, аимадаразы алшарақәа рацәаны ианыҟоу. Ҳҭоурых аҿы иҟаз, ҳаицәыхаразтәуаз агхақәа зегь азгәаҳҭароуп. Ҳара (аԥсуааи ашәуааи – аред.) ҳмаҷыҩӡам, аха ҳаизакызароуп. Ҳбызшәақәа реиқәырхаразы иҳалшо зегь ҟаҳҵароуп. Ҳаԥхьаҟа аусура рацәаны ишьҭоуп, агәҭакқәа маҷымкәа иҳамоуп», – иҳәеит иара.
Гагра ауааԥсыра рԥылара иалахәын Аконгресс ауснагӡаратә маӡаныҟәгаҩ Инар Гыцба, АААК Аҳәса рхеилакқәеи Аҿар рхеилакқәеи рнапхгаҩцәа Гета Арӡынԥҳаи Леван Торчуеи, Аконгресс аинфопортал апресс-маӡаныҟәгаҩ Саид Барганџьиеи, иҭзыжьуа аредактор Изольда Ҳагԥҳаи, Аԥсны иҟоу ИАЕ «Алашара» ахаҭарнак Алиас Аиба, Иреиҳаӡоу ахеилак алахәыла Инвер Алшәындба.
Адунеизегьтәи аԥсуа-абаза конгресс ахаҭарнакцәеи Гагра араион активистцәеи реиԥылара аԥшьбатәиуп аиԥш зеиԥшу Аԥсны араионқәеи ақалақьқәеи руааԥсыра рԥыларақәа рыбжьара. Арҭ аиԥыларақәа рҳәаақәа ирҭагӡаны Адунеизегьтәи аԥсуа-абаза конгресс ахаҭарнакцәа аиҿкаара аусура ахықәкқәеи ахыдҵақәеи ртәы еиҭарҳәоит, иара убас инарыгӡахьоу иазыԥхьагәаҭоу апроектқәа рыӡбахә рҳәоит. Абас еиԥш аиԥыларақәа мҩаԥгахоит атәыла араионқәа зегьы рҿы Аконгресс ахь алахәылацәа ҿыцқәа радыԥхьаларазы, уи аусура ралархәразы.
Аконгресс ахаҭарнакцәа Тҟәарчал араион ауааԥсыра ирԥылеит
АААК ахаҭарнакцәеи Гал ауааԥсыреи реиԥылараан иаԥҵан аҭыԥантәи Аконгресс аҟәша
АААК ақьиара аестафета иацҵауа актәи акласс аҵаҩцәа атетрадқәа рынаҭеит
Адунеизегьтәи аԥсуа-абаза конгресс, Аԥсны ашколқәа рҿы актәи акласс ахь ицаз аҵаҩцәа раԥхьатәи рҵара амш рыдныҳәалауа, ҳамҭас атетрадқәа рынаҭеит.
Аҵара амш аҽны Адунеизегьтәи аԥсуа-абаза конгресс хә-нызқь цыра тетрад ашеит Аԥсны ашколқәа рҟны актәи акласс ахь ицаз ахәыҷқәа рыбжьара, атетрадқәа рцәаҿы аԥсуа алфавити аҳәынҭқарратә символикеи ануп.
Ари ахҭыс ахҳәаа азыҟаҵо, Аконгресс иатәу Аҳәса Рхеилак анапхгаҩы Гета Арӡынԥҳа иазгәалҭеит АААК еснагь агуманитартә, агәыҳалалратә акциақәа активла ишрыдгыло.
«Аҵара амш иазку ҳакциа — уаанӡа имҩаԥаҳгоз акциа «Агәы аԥхарра» иацызҵо ауп (2018-2019 шықәсазы АААК Аԥсныи ҞЧА инхо заагарҭа маҷу аҭаацәарақәа амаҭәа ԥхақәа рзыршеит — аред.). Ҳара ҳҽазаҳшәеит Аҵара аминистрра аусураҿы ацхыраара аҭара, ашколқәа тетрадла реиқәыршәарала. Аминистрра ԥшь-нызқь тетрад аҳҭеит. Агәыҳалалратә еиҿкаара «Кьараз» хылаԥшра знаҭо ахәыҷқәа рыбжьара актәи акласс ахь ицо рзы даҽа хышә тетрад нашьҭын. Хықәкыла атетрадқәа нашьҭхоит Лыхнытәи, Бедиатәи, Бзыԥтәи ашколқәа рахь. Абас ала Аконгресс сынтәа ҳтәылаҿы актәи акласс аҵаҩцәас иҟоу зегьы ирыдныҳәалеит», — ҳәа еиҭалҳәеит Арӡынԥҳа.
Аԥсны Аҵара аминистрра апресс-маӡаныҟәгаҩ Аслан Қәҭелиа Аконгресс даҭабуит, иагьазгәеиҭеит ас еиԥш акциақәа аҵак ду шрымоу.
«Иааҳауз аетрадқәа зегьы актәи акласс аҵаҩцәа ирзаҳшоит. Иахьазы атеатрадқәа роухьеит Гәдоуҭа араион ашколқәа, Аҟәатәи актәи абжьаратә школ, нас Очамчыратәи ашкол-интернат. Хара имгакәа егьырҭ Аԥсны ашколқәа рҟны аҵара зҵо ахәыҷқәагьы ирызшахоит», — иҳәеит апресс-маӡаныҟәгаҩ.
Агәыҳалалратә уаажәларратә еиҿкаара «Кьараз» ахаҭарнак Кадыр Аргәынгьы Аконгресс иҭабуп ҳәа аиҳәеит. Иагьазгәеиҭеит аҵыхәтәантәи хәышықәса ирылагӡаны «Кьараз» заагарҭа маҷу аҭаацәарақәа ацхыраара шрынаҭо ахәыҷқәа ашкол ахь рышьҭраан: аҵаҩцәа иахәҭоу аканцелиартә тауарқәа рыла еиқәдыршәоит.
«Аконгресс уажәаԥхьагьы ацхыраара ҳанаҭахьан. Гәахәара дууп ҳауаажәлар, ҳашьцәа абас ианҳавагыло. Ацхыраара зҭаху аҭаацәарақәа рзы ари даара акраҵанакуеит», — иҳәеит Аргәын.
Адунеизегьтәи аԥсуа-абаза конгресс Иреиҳаӡоу ахеилак ахантәаҩы Мусса Егзакь ашколхәыҷқәа дрыдныҳәалеит, иагьазгәеиҭеит Аҵара амш — иалкаау ныҳәамшны ишыҟоу: уи «иџьашьахәу адунеи ахь узгаша амҩа ҿыц аанартуеит, адыррақәеи аҩызцәа иашақәеи ахьурҳауа».
«Иахьа шьоукы раԥхьаӡа акәны апарта иахатәоит, шьоукы раԥхьаӡа акәны сыстудентуп ҳәа рхы иазырҳәоит. Ари амш зыдныҳәалатәу аҵаҩцәеи арҵаҩцәеи мацара ракәӡам, аҵара амш рыдысныҳәалоит ҳажәлар зегьы. Избан акәзар аҵара — ауаҩы ихаҭара шьақәзыргыло иреиҳаӡоу факторуп. Ахаан зыхә камҳауа малуп, ауаатәыҩса ԥхьаҟа изго, ауаажәларреи аҳәынҭқарреи уасхырс изықәгылоу ауп», — иҳәеит Егзакь.
2019 шықәсазы Аԥснытәи ашколқәа рҟны аҵара рҵалоит 27 нызқьҩык аҵаҩцәа, урҭ рахьтә актәи акласс ахь ицаз рхыԥҳьаӡара х-нызқьҩык раҟара ыҟоуп.
Заагарҭа маҷу аҭаацәарақәа Ашықәс ҿыц аламҭалазы аӡынтәи ашьаҵақәа рзыршеит
Зықьҩык ахәыҷқәа инареиҳаны маҭәаԥхала еиқәыршәан: АААК акциа «Агәы аԥхарра» аихшьала ҟанаҵеит
Ажәабжьқәа
Адунеизегьтәи аԥсуа-абаза конгресс Гәдоуҭатәи абжьаратә школ №5 ахь аӡы неиуа иҟанаҵеит.
Гәдоуҭа иҟоу Адунеизегьтәи аԥсуа-абаза конгресс аҭыԥантәи аҟәша ахеилак Гәдоуҭатәи абжьаратә школ №5 ахь аӡымҩангага ылнагеит.
1996 шықәсазы ари ашкол аҿы абылра ҟалеит. Усҟан аӡәгьы ааха имоуит, аха уи нахыс ашкол ахыбра иаҿаԥшьыз аӡымҩангага аус ауамызт: арҭ ашықәсқәа зегьы ашкол агәараҟынтә ведрала аӡы ааргон.
Ашкол аиҳабыра АААК ацхыраара рынаҭарц аҳәара ҟарҵеит. Гәдоуҭа иҟоу аҭыԥантәи аҟәша ахеилак зыԥшрак ҟамҵакәа апроблема аӡбара нап адыркит, фымш рылагьы ашкол ахь 200 метра инаӡо аӡымҩангага наргеит.
Аконгресс Гәдоуҭатәи аҟәша ахеилак анапхгаҩы Амра Лакәиа еиҭалҳәеит, аӡымҩангага аахәаразы аԥара аидкылара уаанӡатәи асхемала ишымҩаԥысыз. Ишәгәалаҳаршәоит, уаанӡа Гәдоуҭатәи аҟәша ақалақь арҽеира аганахьала ҩ-проектк шынанагӡахьаз, «краудфандинг» ҳәа изышьҭоу згәы иаҭаху рыбжьара аԥареизгара ала.
«Аԥара еидыркылеит сҩызцәа, аха уаанӡеиԥш уажәгьы рыхьӡ ҳамҳәарц иаҳаҳәеит. Аԥеирзгара рхы аладырхәит иара убас згәы былуа атәылауаагьы. Гәдоуҭа ақалақьуаа Ека Квеселааи Рауль Агрбеи ашкол ҳамҭас иарҭеит аӡәӡәага агарнитур ацны, иара убас абоилер, АААК Аҿар рхеилакқәа рнапхгаҩы Леван Торчуа – анапырӡәӡәага. Ақалақь ахадара ашьақәыргыларатә усқәа рзы иаҭахыз атехника ҷыдала ҳаиқәнаршәеит», – лҳәеит Амра Лакәиа.
Лара лажәақәа рыла, аӡымҩангага аахәаразы еидкылан 12 нызқьи 730 мааҭ аԥара. Иаҭахны иҟаз аматериал ахәҭак агәыҳалалцәа хәыда-ԥсада иахьрырҭаз аҟнытә, ари еизгаз ахарџь азхеит. Лакәиаԥҳа иазгәалҭеит, аӡымҩангага аидкыларазы 13 нызқь шәатәын ҳәа, аха «аҵыхәтәан аӡымҩангага шьҭазҵаз АААК Аҿар рхеилакқәа рнапхгаҩы Леван Торчуеи АААК Аҭакзыԥхықәу амаӡаныҟәгаҩ, Аԥсны иҟоу ИАЕ «Алашара» анапхгаҩы Алиас Аибеи роуп», Аконгресс аусзуҩцәеи, ашкол аусзуҩцәеи, аҭыԥантәи ауааԥсыреи рыцырхырааны.
Ашкол адиректор Зулета Барцыц абри аус азы иҭабуп лҳәеит, ӡыда шаҟа уадаҩра рхыргоз атәгьы азгәалҭеит.
«Ашьышьмахьы инеиуаз акоммуникациа ҳәа акгьы ыҟамызт. Ашкол аҿы ӡырԥхоума, ӡыхьшәашәоума акгьы ааиуамызт. Ведрала иааҳгон. Даараӡа иҭабуп ҳәа расҳәоит Аконгрессаа абас иахьҳацхрааз азы, уи ҳара ҳаҭыр ду ақәаҳҵоит», – лҳәеит адиректор.
Аҿар рхеилакқәа рнапхгаҩы Леван Торчуа иганахьала ахәшьара ҳаракы аиҭеит Гәдоуҭатәи аҟәша аусушьа, хаҭалагьы Амра Лакәиа аус лазнеишьа, «Аконгресс азы дыԥшаамҭа лыԥшаахуп» ҳәагьы лхиҳәааит.
«Лыкәша-мыкәша илбо зегьы илызгәакьоу акеиԥш дазыҟоуп. Зегьы ззеиԥшу ҳәа рымҳәалои, убри аҩыза зынӡа илылаӡам. Есымшааира иҟоу аиӷьтәра дашьҭоуп. Лықалақь лгәы азыбылуеит», – иҳәеит Леван Торчуа.
Адунеизегьтәи аԥсуа-абаза конгресс Гәдоуҭа иҟоу аҟәша ахеилак аԥҵан жьҭаара 3, 2019 шықәсазы. Уи актив иалоуп: анапхгаҩы Амра Лакәиа, нас Ахеилак алахәцәа – Инал Анқәаб, Алмасхан Џьниа, Ҳамида Гыцԥҳа. Уаанӡа Ахеилак амчала Гәдоуҭа иргылан аспорт аҽазыҟаҵаратә ԥырҟьақәеи адәахьтәи аҟьамсареизгарҭа ҿыцқәеи.
АААК Гәдоуҭа иаргылеит аспорттә ԥырҟьақәа
Аконгресс аҭыԥантәи ахеилак алахәцәа аҟьамсареизгарҭа ҿыцқәа дыргылеит Гәдоуҭа
АААК раԥхьаӡа акәны иалахәхеит Санкт-Петербург имҩаԥысуа Кавказ ажәларқәа ркультура афестиваль
Урыстәыла аҩадатәи аҳҭнықалақь аҟны имҩаԥысит Кавказ ажәларқәа ркульутра IX-тәи Санкт-Петербургтәи афестиваль. Уи раԥхьаӡа акәны рхы аладырхәит Адунеизегьтәи аԥсуа-абаза конгресс ахаҭарнакцәа.
Санкт-Петербург иҟоу Адунеизегьтәи аԥсуа-абаза конгресс аҟәша акәашаратә гәыԥи, Аконгресс алахәыла, ашәаҳәаҩ Диана Шашуреи рхы аладархәит Кавказ ажәларқәа ркульутра IX-тәи Санкт-Петербургтәи афестиваль. АААК ахаҭарнакцәа раԥхьаӡа акәны рхы аладархәит ари есышықәстәи аусмҩаԥгатә.
Урыстәыла аҩадатәи аҳҭнықалақь аҟны имҩаԥысит Кавказ ажәларқәа ркульутра IX-тәи Санкт-Петербургтәи афестиваль. Уи раԥхьаӡа акәны рхы аладырхәит Адунеизегьтәи аԥсуа-абаза конгресс ахаҭарнакцәа
Афестиваль шьақәгылан Кавказ иқәынхо ажәларқәа ретнокультуратә традициақәа аазырԥшуа атеатралтәи, ахореографиатәи, авокалтәи, аинструменталтәи қәыргыламҭақәа рыла. Аԥсуаа рыдагьы, афестиваль аҟны рырҿиаратә баҩхатәра аадырԥшит азербаиџьанцәа, аерманцәа, адаӷьстанцәа, аингушцәа, аҟарачқәа, ауааԥса, ачерқьесцәа, ачеченцәа.
Аусмҩаԥгатә далацәажәо Диана Шашура иазгәалҭеит, афестиваль аҩаӡара ҳаракны ишеиҿкааз, ларгьы гәахәара дула уи аҟны дшықәгылаз.
«Сара даара сеигәырӷьоит афестиваль аҟны ашәаҳәаралеи акәашаралеи ҳаԥсадгьыл ахьааҳарԥшыз», – лҳәеит ашәаҳәаҩ.
«Убри аамҭазы ҳазегьы аҩны ҳаҟоушәа ҳгәы иабеит», – ҳәа лцәаныррақәа ҳацеиҩылшеит Шашура.
Санкт-Петербург иҟоу АААК арегионалтә ҟәша анапхгаҩы Ҭемыр Рекәаа иазгәеиҭеит, ари афестиваль итрадициатәу ныҳәаны ишыҟалахьоу, Сантк-Петербург ақалақьуааи уи асасцәеи гәахәарала ишаҭаауа, убри аҟнытә АААК ахаҭарнакцәа гәыҩбарада уи рхы шаладырхәыз.
«Ҳҿарацәа ргәы ҭгәырӷьаауа ааԥхьара рыдыркылеит, избанзар афестиваль аҟны ҳмилаҭтә культура аԥшӡара ааҳарԥшырц азы алшара ыҟоуп. Мызкы аҟара аҽазыҟаҵарақәа ҳарҿын, иқәҳаргылаз акәашара ахәаԥшцәа даара иргәаԥхеит», – ҳәа еиҭеиҳәеит Рекәаа.
Сынтәа имҩаԥысыз Кавказ ажәларқәа ркультура IX-тәи Санкт-Петербургтәи афестиваль апограмма даара иҭбаан. Аконцерт анахысгьы уи аҟны ицәырган ажәлар рынхамҩа-бзазара амаҭәарқәа, рнапкымҭақәа, амилаҭтә костиумқәа, аерман сахьаҭыхыҩцәа рсахьақәа, имҩаԥган амыхәшәыг ала аҭыхшьеи, акьанџьақәеи, ауарҳалқәеи рыҟаҵашьеи, акәашареи рзы амастер-классқәа.
Кавказ жәларқәа ркультура Санкт-Петерубргтәи афестиваль есышықәса имҩаԥысуеит 2010 шықәса раахыс. Ари аамҭа иалагӡаныСанкт-Петербург иқәынхо Кавказ жәларқәа рхаҭарнакцәа рыбжьара иара алаҵәара ду аиуит. Афестиваль аиҿкааҩцәас иҟоуп Санкт-Петербургтәи амилаҭқәа рыҩны, Санкт-Петербург иҟоу амилаҭбжьаратә еизыҟазаашьақәеи амиграциатә политика аларҵәареи рзы Аилак ацхыраарала.
АААК иаԥшьнагеит аконкурс «Етноарт: иаӡәыку, иузеиҩымшо» ақалақьтә граффити азы иреиӷьу асахьа алкааразы
© Flickr/Кароль Ванхук
Ауаажәларра
Адунеизегьтәи аԥсуа-абаза конгресси Ауаажәларратә еиҿкаара «Алашареи» алаҳәара ҟарҵоит «Етноарт: иаӡәыку, иузеиҩымшо аԥсуа-абаза жәлар» атемала иреиӷьу асахьазы аконкурс ишалагаз.
Адунеизегьтәи аԥсуа-абаза конгресси Ауаажәларратә еиҿкаара «Алашареи» еиҿыркааз аконкурс «Етноарт: иаӡәыку, иузеиҩымшо» хацыркхоит лаҵарамза 15 рзы. Аконкурс ахь иаашьҭхо иреиӷьу асахьа рдуны аграффити атехникала ианҵахоит Аҟәа ақалақь Воронов имҩала игылоу аҩнеихагыла аҭӡаҿы, зхышәа-ҵышәара 270 м² инаӡо. Асахьа атема – Иаӡәыку, иузеиҩымшо аԥсуа-абаза жәлар.
Стрит арт Торонто ақалақь аҿы
© Flickr/Михаль Адамчик
Стрит арт Лондон ақалақь аҿы
© Flickr/Метт Браун
Апроект кураторс дамоуп Санкт-Петербург иҟоу АААК арегионалтә ҟәша ахантәаҩы Ҭемыр Рекәаа. Иара еиҭеиҳәеит аконкурс хықәкы хадас иамоу: аԥсуа-абаза жәлар ретнокультуратә акзаара арӷәӷәареи, абаҩхатәра змоу ауаа Аԥсны аҳҭнықалақь ахаҿсахьа аиӷьтәра иадҳәалоу азҵаарақәа разхьарԥшреи. Рекәаа иациҵеит аконкурс ахь иаашьҭхо асахьақәа зегьы амилаҭтә культура аелементқәа рныԥшуазар шакәу. Иара убасгьы иазгәеиҭеит аконкурс иацу аҷыдарақәак ртәы, урҭ инарҭбааны иарбоуп Аконкурс аԥҟарақәа рҿы.
«Лаҵарамза 15 инаркны аусумҭақәа раашьҭра ҟалоит. Аконкурс рхы аладырхәыр рылшоит изҭаху зегьы, адунеи ҭыԥс иахьынхозаалак, рықәра зеиԥшразаалак. Асахьақәа ԥшшәыла иҭыхзароуп, атехника зеиԥшразаалак ауеит. Асахьақәа зегьы ирыҵаҩызароуп абри аинформациа: автор ижәла, ихьӡ, иқәра, иҭел аномер, дахьынхо аҭыӡҭыԥ», – иҳәеит Ҭемыр Рекәаа.
Ԥхынгәымза 16-23 рыбжьара аконкурс аиҿкааратә еилакы иалнахуеит иреиӷьу асахьа-аескизқәа, анаҩс урҭ онлаин-абжьыҭаразы иқәыргылахоит. Уи амҩаԥгара азгәаҭоуп ԥхынгәымза 27, асааҭ 10:00 инаркны нанҳәамза 5, асааҭ 10:00 рҟынӡа Адунеизегьтәи аԥсуа-абаза конгресс асаит аҟны (www.abaza.org).
Абжьыҭара абжьаратәи алҵшәақәа убартә иҟалоит Аконгресс апортал аҟны, аамҭа ҵабырг инақәыршәаны. Зегь иреиҳаны абжьқәа зауз аусумҭа аиааира агеит ҳәа иԥхьаӡахоит. Аиааира згаз ихьӡ рылаҳәахоит нанҳәамза 8 рзы, иара ианаршьоит асертификат, иара убасгьы аҳамҭа хада – Урыстәыла иреиҳаӡоу асахьҭыхратә еилакқәа ируаку «Дари Добро» аиааира згаз аескиз аграффити аҳасабала ианнаҵоит Аҟәатәи аҩнеихагыла узлаҿаԥшуа аҭӡы, зхышәа-ҵышәара 270 м² ыҟоу.
Стрит арт Лиссабон ақалақь аҿы
© Flickr/Гииом Фламент
© Flickr/Берит Уоткин
Аиҿкааҩцәа иазгәарҭеит, ари аконкурс қәҿиарала ихыркәшахар, уи ахырхарҭала аусура ԥхьаҟагьы хымԥада ишацҵахо.
Аконкурс иазку инарҭбаау аинформациеи, уи амҩаԥгара Аԥҟарақәеи шәрыԥхьар шәылшоит абра.
Валери Багаҭелиа: иҿахҵәаз аԥсҭазаара ашәа
© Багаҭелиаа рҭаацәаратә архив аҟынтә
Ахаҭарақәа
Ажәлар бзиа еицырбо ашәақәа равтор, Аԥсны Афырхаҵа Валери Багаҭелиа сынтәа ихыҵуазаарын 60 шықәса.
Амузикантцәа раамҭа
Валери амузикахь абзиабара имаз ишколтә шықәсқәа рҟынтә иаауеит. Амузикатә ҵара имамызт, «зхала изҵаз» ҳәа ззырҳәо дреиуан: афортепиано, адаулқәа, агитара – абарҭ амузикатә инструментқәа зегьы Валери ҟазарала иаирҳәон, иара убасгьы ашәа иҳәон, амузика аԥиҵон. Ҳәарада, ари баша амузика азгәыбылра еиҳан, амузикатә баҩхатәра ду илан – абас еиԥш агәаанагара рымоуп иҩызцәеи, апрофессионалтә музикантцәеи.
Аԥсны зҽаԥсазтәыз артист, илегендартәу авокалтә-инстурменталтә ансамбль «Аԥсны-67» алахәҩы Нодар Саӷариа Валери ибзиаӡаны дидыруан, 1970-тәи ашықәсқәа инадыркны аиҩызара рыбжьан. Усҟантәи аамҭазы аҽазыҟаҵарақәа ахьеицымҩаԥыргоз ахыбраҿы иахьа иҟоуп Аибашьратә хьӡи-ԥшеи рмузеи.
Нодар Саӷариа иажәақәа рыла, ииашаҵәҟьаны иуҳәозар, ашәа «Ҳара ҳаруаа реиҳабы» Валери Багаҭелиа иҩит аибашьра акыр шагыз, 80-тәи ашықәсқәа рзы. Анаҩс, ишырҳәо еиԥш, аамҭа иақәшәеит, иҷыдоу аҵакгьы аанахәеит.
Амала аибашьра алагара Валери Багаҭелиа иԥсҭазаара зегьы шьаҭанкыла иаԥсахит, аҵыхәтәан ихаҭагьы дагеит, аха уи аԥхьа дызлаԥшыз ахлымӡаахреи уаанӡатәи иԥсҭазаареи зынӡаск иузеидкыломызт: аӡиас аҩ-ҟәараки, ашкәакәеи аиқәаҵәеи, алашареи алашьцареи, абзиареи ацәгьареи реиԥш. Убас еиԥшымызт, аибашьра алагаанӡа имази анаҩс изынхази.
«Аибашьра ҟалаанӡатәи» аԥсҭазаара
Иԥшӡаз, абаҩхатәра злаз, амузика зшьа иалаз Валери Багаҭелиа аспортгьы дазҟазан. Дшыхәыҷызнатә аӡы алаԥалара иҽазыҟаиҵон, 15 шықәса анихыҵуаз аспорт азҟаза ҳәа дҟалеит, ахәыҷқәа азыҟаиҵон, анаҩс Ешыратәи аспорттә базаҟны аус иуан. Насгьы, аспорт аҟны имаз аихьӡарақәа изныкымкәа акино аҿы ахархәара роухьан: ароль хәыҷқәа наигӡон, акаскадиортә сценақәа рҟны акиносахьа афырхаҵа хада ихаҭыԥан дублиорс дҟалахьан.
Аррамаҵура данахыс ашьҭахь, Валери дҭалоит Аԥснытәи аҳәынҭқарратә университет, абаҩрҵәыра афакультет. Уаҟа, аҵараҵара апроцес анаҩсгьы иара активла далахәын астуденттә ԥсҭазаара – аконцертқәеи ахәылԥазқәеи реиҿкаара. Убасала, астудентцәа ирызкыз ныҳәак азыҟаҵарақәа раан иара длабадыруеит иаԥхьаҟа иԥҳәысхараны иҟаз Инна Ҭыжәԥҳа – апедагогикатә факультет аҩбатәи акурс астудент. Инна ублаҿы иааиуаз ҭыԥҳан, насгьы ауниверситет аҿы Кандид Ҭарба иаԥиҵаз ансамбль аҟны дкәашон.
«Аҽазыҟаҵарақәа раан ҳаибадырит, доусы ҳфакультетқәа рыхьӡала ҳақәгылон, Валери иансамбль дацын. Иареи сареи ашәак еицаҳҳәеит, анаҩс убас иҟалеит, 1982 шықәсазы ҳаибагеит, аҭаацәара аԥаҳҵеит», - ҳәа илгәалалыршәоит Инна Ҭыжәԥҳа.
Музикала еидҳәалаз
Амузика еиднаҳәалеит ҳәа ззуҳәар ҟалоз аҭаацәара ирхылҵит ҩыџьа аԥҳацәа: Радеи Ренатеи Багаҭелиаа. Шьыжьла амра ашәахәақәа ауада ишыҩнаԥхо еиԥш, аӡӷабцәа рыԥсҭазаара иатәыз акы акәны иалалеит амузика.
Ателехәаԥшратә интервиуқәа руак аҟны, Инна Ҭыжәԥҳа илгәалалыршәон, лхаҵеи лареи лассы-лассы апианино шадырҳәалоз, зны-зынла еицырдыруа музикатә аԥҵамҭак адырҳәон, даҽазны даргьы акы рхы иҭырҳәаауан. Убас еиԥш иҟаз амшқәа руак азы, рыԥхаиҳабы Рада, апианино иадтәалаз лани лаби днарыхәаԥшны ус лҳәеит: «Шаҟа насыԥ шәымоузеи уажәы!» ҳәа.
Инна Ҭыжәԥҳа изныкымкәа лыԥшәма ашәақәа ицаԥылҵахьан: иара агәра лиргеит, иаԥиҵаз амузика иацнеиуа ажәеинраалқәа рыҩра шлылшо. «Убас, ашәақәа «Бабаду», «Ҳара ҳаруаа реиҳабы» – иареи сареи еицаԥаҳҵаз композициақәоуп. Иара иҩит амузыка, сара – ажәақәа. Ислышоит ҳәа иԥхьаӡаны уи аус садигалеит. Сара споетӡам, сзылгазгьы аурыс школ ауп, аха иара иҭаххеит ажәақәа зыҩырц, убасала абарҭ аҩ-ашәак аԥаҳҵеит», - ҳәа еиҭалҳәоит Инна.
Иннеи Валереи Багаҭелиаа рыԥҳацәа Радеи Ренатеи рыцны
Аӡӷабцәа ашкол ахь иныҟәон, амузикала рҽызыҟарҵон, арҿиареи амузикеи ззы акраҵанакуаз рани раби дареи ирыбжьаз абзиабареи аилибакаареи рныруан. Рыҩны ҭынчран. Зегьы рҿеиԥш зҵаарқәак, ма уадаҩрақәак цәырҵуазаргьы, урҭ зегьы Валери ҭынч, ццакырада иӡбон.
Радеи Ренатеи Багаҭелиаа
Анаҩс – еибашьрахеит
Уаҩы дшазыԥшӡамыз, 1992 шықәса, нанҳәа 14 рзы иалагеит аибашьра.
Рыԥҳа Рада уи аамҭазы Кындыӷ ақыҭан (Аԥсны Мрагыларатәи ахәҭа) дыҟан – ландуи лабдуи рҿы, егьырҭ аҭаацәара зегьы Аҟәа иҟан. Аибашьра раԥхьатәи асааҭқәа рзы, Валери «иҟоу-иану еилыскаауеит» ҳәа иҭаацәа инараҳәаны, Аҟәа узлалҵуаз амҩа иангылаз аибашьцәа днарыцлеит. Иҭаацәара иашьа инапы ианиҵеит, анаҩсгьы иашьа иоуп Валери иԥшәмаԥҳәыси иԥҳаи Аҟәа иалганы Пицундаҟа изгаз.
Уи ашьҭахь, Валери иԥҳа Ренатеи иԥшәмаԥҳәыс Иннеи акыраамҭа имбакәа дыҟан, абзиараз ҳәа раҳәара заҵәык дахьӡеит мшынла Маиҟәаԥҟа ианыргоз. Уи амш Инна абас еиԥш илгәалашәоит: «Усҟан иара илшеит, сааҭыбжак ҳәа иусқәа ныжьны, ҳахьыҟаз анеира, ихы-иҿы аужьын, армаҭәак ишәын ҳнаскьагаразы данаа».
Валереи «Чачхали»
Валери Багаҭелиеи, уи иҩыза гәакьа, амузикант, «Чачхал» ҳәа изышьҭаз Резо Чачхалиеи иареи еивагыланы аибашьра зегьы иалсит. Дареи, ирыцеибашьуаз аҷкәынцәеи ргәыԥ иофициалтәымкәа «Бабаду» ҳәа иашьҭан (зегьы еицырдыруаз Валера иашәа «Бабаду» иахаршаланы), иара Валера ихаҭагьы уи агәыԥ акомандаҟаҵаҩыс далхын.
Нодар Саӷариа игәалашәоит, аибашьра ацара ианаҿыз, Аԥсуа телехәаԥшра ажурналистцәа Славик Сақаниеи Ахра Акабеи дрыцны Аҩадатәи Ешыра итәаз аибашьцәа рҿы ишнеилоз, уаҟа Валери Багаҭелиеи Резо Чачхалиеи шырбахьазгьы.
«Усҟан сара ус расҳәеит: аибашьра еибашьроуп, аха аригьы иаҭаху усуп, шәааи ҳҩыхәнаны ашәақәак ҭаҳаҩып. Еилыскаауеит акырзҵазкуа аусқәа шәзыԥшуп, аха маҷк шәааҭгыл, ҳлатәап, сааҭк-ҩ-сааҭк аус аауп ҳәа. Аха аанхара иақәшаҳаҭхартә исзыҟамҵеит», - игәалашәоит Саӷариа.
«Ашьоура ианысҵоит аҭоуба…»
Усҟан Валера инкылара аӡәгьы илшарымызт. Иара идыруан, ақырҭқәа Кындыӷ иалаланы абџьар зкымыз иабхәеи, ианхәеи, иԥҳа Радеи шыршьыз. Аӡәыр идыруама, ари ажәабжь хлымӡаах заҳаз аб игәы иҭажьыз… Валера иԥҳа илызкны ииҩыз ашәа «Рада» аҟны «сԥааимбар хәыҷы» ҳәа лзиҳәоит, агәрагьы лиргоит лшьа шиуа…
Рада Багаҭелиа
Иҟалаз арыцҳара ашьҭахь, Валери Багаҭели иашьа Џьон Ӡиӡариа диманы Маиҟәаԥҟа дцоит, иԥҳеиҵбы Ренатеи иԥшәмаԥҳәыс Иннеи ахьыҟаз.
«Иара ида аӡәгьы изыгәаӷьуамызт иҟалаз саҳәара, - илгәалалыршәоит Инна. – Иҽникылон, игәы ҭызыблааз ахьаа ду иҵәахуан, сара исеиҳәаз саб дшыԥсыз атәоуп, уаҳа акгьы, аха нас илаӷырӡ изнымкылеит… Ашьҭахь иара Шәачанӡа ҳааигеит, уаҟа зҭаацәара зманы иҟаз саҳәшьа лҿы саанхеит. Сара ус иасҳәеит, сыԥҳа Рада дысзааигаанӡа, ллакҭа сҭаԥшаанӡа Аԥсныҟа схынҳәӡом ҳәа. Уажәшьҭа шәазхәыц иара иҩныҵҟа ихҭигоз, дышбылуаз… Ус сеиҳәеит, хара имгакәа Очамчыра ахақәиҭтәразы абаржа цараны иҟоуп, иара убри ашьҭахьгьы Рада лалгара илшар ҟалап ҳәа. Ажәакала, излаилшоз ала ацәажәара даҽакахьы ииаигон, зыгәра згаша ак ихәыцуан».
«Анацәа зегьы рыҷкәынцәа рмышьҭыр»
Аамҭак ашьҭахь Иннеи Ренатеи Аԥсныҟа ихынҳәуеит. Рада уаҳа дшыҟам атәы Инна Валера иҟынтә акәӡам ишлаҳаз. Зны-зынла афронт аҟнытә зҭаацәа рахь иаауаз Валера, ауада ашәа аркны, хәыҷы-хәыҷла ашәа аус адиулон. Ҽнак зны, лхаҵа ибжьы ныҵакны ииҳәоз ашәа рыԥҳа Рада лыхьӡ шалаз анлаҳа, Инна зегьы еилылкаауеит…
Инна гәаартыла еиҭалҳәоит, изықәшәаз арыцҳара ашьҭахь лхаҵа дышиҳәоз уаҳа афронт ахь дымхынҳәырц, агәра илыргон, афронтаҿ адагьы даҽа џьара дахәартә дшыҟоу. Усҟан Валери абас аҭак лиҭеит: «Анацәа зегьы рыҷкәынцәа рмышьҭыр, аҳәсақәа рхацәа рмышьҭыр, аиаҳәшьа лашьа дылмышьҭыр, Аԥсны ықәыӡӡауеит» ҳәа.
Урҭ ашәақәа зегьы аҭаацәара рҩыза, амузикант Артур Лакрба ицхыраарала альбомны иҭыжьын. Валери иаԥиҵаз акомпозициақәа убасгьы инарыгӡон иара еидикылаз ансамбль «Абраскьыл» амузикантцәа. Аԥсуа естрадаҿы зегьы реиҳа иԥшӡоу, угәаҟнынӡа инеиуа ирхыԥхьаӡалоуп Валери Багаҭелиа иашәақәа, иахьагьы аԥсуа шәаҳәаҩцәа аӡәырҩы асценаҿы инарыгӡоит. Ашәақәа стильла еиуеиԥшым, урҭ рхыԥхьаӡараҿы иҟоуп алирикатә ҟазшьа змоу – «Бзиа избо сылбаӡом», мамзаргьы «Ҽаанбзиала», иара убас ашәа «Рада» еиԥш иҟоу ихатә гәыхь зцу, атрагедиатә ашәақәа. Арҭ амузикатә композициақәа, ҳәарада, зегьы иреиӷьу гәаларшәагоуп Аԥсны Афырхаҵа Валера Багаҭелиа изы.
Фазиль Искандер Аиубилеи
Москва имҩаԥысит Фазиль Искандер игәалашәаратә хәылԥазы
Москва
Фазиль Искандер ииубилеи иазкыз арҿиаратә хәылԥазы мҩаԥысит Москва, Пушкин ихьӡ зху алитературатә музеи аҟны.
Еицырдыруа ашәҟәыҩҩы Фазиль Искандер диижьҭеи 90 шықәса аҵра иадҳәалаз агәалашәаратә иубилеитә хәылԥазы мҩаԥысит Москва, Пушкин ихьӡ зху алитературатә музеи аҟны, ахаша, хәажәкыра 6 рзы. Абри атәы АААК аинфопортал иазеиҭалҳәеит Искандер ихьӡ зху жәларбжьаратәи акультуратә фонд «Ауаҩы игыларҭа» анапхгаҩы Шьазина Агрԥҳа.
«Ари раԥхьатәи иубилеиуп Фазиль Искандер ида имҩаԥааго, аха иара иҩымҭақәа рҿы наунагӡа иԥсы ҭоуп. Фазиль абри аганахьалагьы – лымкаала узхәаԥшыша хаҭароуп. Искандер уааҟәымҵӡакәа уеиҭаиԥхьалар ҟалоит, уи иԥхьара еснагь – ныҳәоуп. Иқьиоу, иҟәышу, иҳараку ҳәа ззырҳәаҵәҟьо алитература ианыҳәоуп, автор ибаҩхатәра згәылыжжуа. Иҩымҭақәа иргәылоу ахыччаратә ҟәымшәышәреи, ихәшәу ашҳами аӡәырҩы алашарахь ихьанарԥшхьеит», – лҳәеит лара.
Агрԥҳа иазгәалҭеит ахәылԥаз шеиҿыркааз Пушкинтәи аҳәынҭқарратә музеи, Искандер ихьӡ зху жәларбжьаратәи акультуратә фонд «Ауаҩы игыларҭеи», Москватәи аԥсуа диаспора ацхыраарагьы нацны.
Афонд анапхгаҩы еиҭалҳәеит аиубилеитә хәылԥазы ахьымҩаԥгахашаз аҭыԥ алхра машәырны иҟамлаӡеит ҳәа, избанзар Пушкинтәи амузеи аҟноуп Фазиль Искандери иԥшәмаԥҳәыс Антонина Хлебниковеи «рыхьтәы чара» ахьымҩаԥысыз.
«Амузеи атриум аҟны, аконцерттә зал аҿаԥхьа ицәырган Фазиль Искандер ишәҟәқәа иуникалтәу рколлекциа, адунеи еиуеиԥшым абызшәақәа рыла иҭыжьу 80 шәҟәы инареиҳаны», – ҳәа азгәалҭеит Агрԥҳа.
Ашәҟәыҩҩы ирҿиаратә хәылԥазы даҭааит иара иԥшәмаԥҳәыс Антонина, иԥеи иԥхаи – Маринеи Александри. Фазиль Абдул-иԥа ирҿиамҭақәа дрыԥхьон еицырдыруа урыстәылатәи актиор Вениамин Смехов.
Ахәылԥаз иалахәын иара убас Москватәи аԥсуа диаспора аиҳабы, АААК Иреиҳаӡоу ахеилак алахәыла Беслан Агрба, Урыстәылатәи Афедерациаҿы иҟоу Аҭакзыԥхықәу, Азинмчра нагӡа змоу Аԥсны Аҳәынҭқарра Ацҳаражәҳәаҩ Игор Ахба, Москватәи ақалақьтә дума ахантәаҩы Алықьса Шапошников, Урыстәыла акультура аминистрра иатәу Амузеиқәа рдепартамент адиректор Владислав Кононов, апоет Константин Скворцов, Урыстәыла зҽаԥсазтәыз аҟазара аусзуҩ Сергеи Коковкин, автор- анагӡаҩы Лариса Новосельцева, акинорежиссиор Николаи Досталь уҳәа убас ирацәаҩны арҿиарауаа, зыԥсҭазаараҿы Фазиль Искандер аҭыԥ ду ааникылаз.
Еизаз зегьы рзы аиубилиар игәалашәара аҳаҭыраз ашәа лҳәеит ҳаамҭазтәи аоператә шәаҳәаҩ нага Хьыбла Гьерзмаа, Фазиль Искандер иԥсы ахьынӡаҭаз изныкымкәа лара лбаҩхатәра дшыхнахыз азгәеиҭахьан.
Арҿиаратә хәылԥазы лхы алалырхәит иара убас Аԥсны акультуреи аҭоурыхтә-культуратә ҭынха ахьчареи рминистр Ельвира Арсалиа. Лара иазгәалҭеит ахәылԥаз ҩаӡара ҳаракыла ишеиҿкааз.
«Ахәылԥаз угәы иҭымҵәо имҩаԥган. Иҭабуп ҳәа расҳәоит уи аиҿкааҩцәа, Пушкин ихьӡ зху Москватәи амузеи, Искандер ихьӡ зху жәларбжьаратәи афонд. Агәырӷьара ду ҳнаҭеит, избанзар Фазиль дызгәалашәо, уи хаҭала дыздыруаз, аус ицызуаз, ирҿиара аҭҵааҩцәеи абзиабаҩцәеи зегьы еиԥылеит абри ахәылԥаз аҟны, иара агьымҩаԥысит аԥхарреи агәыбылреи аҵаны», – ҳәа илоуз ацәаныррақәа ҳацеиҩылшеит Арсалиа.
Лара иазгәалҭеит убасгьы, Искандер ихаану, еицырдыруа акино, атеатр арежиссиорцәа, иара ифырхацәа аекрани асценеи рахь ииазгахьоу, ашәҟәыҩҩы иԥсҭазаара аҟынтә еиуеиԥшым ахҭысқәа шыргәаладыршәоз.
Аҭоурых Аԥсны
Аԥсуа баарыԥхрақәа: азҵаарақәеи, урҭ рҭакқәа рыԥшаареи
© Аԥшьгаратә гәыԥ апроект «Аԥсуа баарыԥхрақәа рымаӡа» архив аҟынтә
Аҭоурых иаазыркьаҿны
Аԥсны иҟоуп Аԥсуа баарыԥхрақәа ҳәа изышьҭоу аргылара ду – зҭоурых иахьа уажәраанӡагьы инагӡаны иҭҵаам ижәытәӡатәиу хыхьчаратә ҭӡуп. Иҟалап, ҳазҭоу ашықәс, аԥхынразы иаԥшьгаз аҭҵаарадырратә проект абзоурала иқәгылоу азҵаарақәа зегьы рҭак ҳаургьы.
Аԥсуа баарыԥхрақәа – ахԥатәи аҭыԥ ааныркылоит адунеи аҿы зегь реиҳа зоура дуу аргыламҭақәа рыбжьара: актәи аҭыԥ аанакылоит Китаитәи аҭӡы-баагәара ду, аҩбатәи – Иран иҟоу Горгантәи абаагәара.
Аԥснытәи абаарыԥхрагьы амҽхак дууп: аӡиас Кьалашәыр ахы ахьыҵнахуа инаркны Тҟәарчалынӡа инаӡоит иара (160 километр), еиуеиԥшым ахыҵхырҭақәа рыгәра угозар – аӡиас Егрынӡагьы инаӡоит. Лассы-лассы Кьалашәыртәи аҭӡы-баагәара ҳәа изышьҭоу аргыламҭа аура ахьынӡацо иуԥыло аҟланқәа (абаашқәа) ртәы уҳәазар – урҭ рхыԥхьаӡара шәкыла иҟоуп. Аҟланқәа зегьы шәагаала еиԥшӡам – аа-метрак инаркны жәаҩа метра рҟынӡа инаӡоит. Абри ауп иахьазы иаҳдыруа Аԥсуа баарыԥхрақәа ирызкны. Аха иахьа уажәраанӡа иаартны инхоит ихадоу азҵаара: изыргылада дара, ианба, насгьы иззы?
Аԥсуа баарыԥхрақәа рыхәҭак амшын аҟәараҿы
© mytravelbook.org
«Ашәч ахьышьшьы»
Иахьазы ахыхьчаратә ргыламҭаҟынтә еиқәхаз еилаҳаны иҟоу аҟланқәеи, аҭӡы-баагәара ахәҭақәеи роуп. Еицырдыруа аныҟәаҩ Фредерик Диубуа де Монпере Аԥсны даҭааны даныҟаз иҟаиҵаз анҵамҭақәа рыла, абаарыԥхра иахьа ишыҟоуи, XIX-тәи ашәышықәса актәи азбжазы ишыҟази еиҩырго ҳәа егьыҟам. Афранцыз хылҵшьҭра змаз швеицариатәи аныҟәаҩ XIX-тәи ашәышықәса 30-тәи ашықәсқәа ралагамҭазы Кавказ ахи-аҵыхәеи еимидеит, Аԥсынгьы даҭааит.
Кьалашәыр, Диубуа де Монпере иҭыхымҭа © Диубуа де Монпере иальбом «Кавках ахи-аҵыхәеи акәшара» аҟнытә
Иара ианҵамҭақәа рҿы абас иҩуан: «Ари аҭӡы-баагәара Кьалашәыр иалагон; амшын иаваршәны ицоз аргыламҭа ду иавакны, ашәч зхьышьшьы игылаз аҟлан ала акәын ари абаагәара ҳаракы злалагоз; абраҟа уажәы еиқәхаз аҭӡы-баагәара ашьха ақәцәахь ицоит, егьырҭ ахыжәжәарақәа ирыцлауа… Акрополь еиԥшу ари абаагәара адәахьтәи акәакь ала даҽа ҭӡык ахы акуан, уи Кәыдры аӡиас аԥшаҳәала аҩада ашьхарахь ицон хараӡа, адгьыл рацәа аҵакуа, аԥхьатәи ашьхарԥарақәагьы уахь иналаҵаны. Абасала, ари абаагәара ашьхаӡиасқәа Маркәылеи Аалӡгеи рыԥшаҳәақәа еиԥшьны амацәаз иҭакуа, Бедиа ахахьала иҩеины Егры аӡиас азааигәара инҵәон».
Аԥсуа баарыԥхрақәа рыхәҭак
«Кавказ ахи-аҵыхәеи акәшара» ҳәа хьӡыс измаз аусумҭаҿы аҵарауаҩ иааигаз иазгәаҭарақәа еиҳагьы рыхә ҳаразкуа акоуп Аԥсуа баарыԥхра ацәырҵра раԥхьаӡа акәны аҭҵаарадырра аганахьала ахәаԥшра иҽахьазишәаз азы. Диубуа де Монпере иазгәеиҭоит, ари абаҟа шаҟа ахыҵуа инҭкааны ашьақәыргылара уадаҩуп ҳәа, аха ус шакәугьы игәы иаанагоит, абаагәара дыргылеит ҳәа абырзенцәа ҳера ҟалаанӡа шәышықәсақәак раԥхьа. Аныҟәаҩ игәаанагарала, абаагәара аргыларала абырзенцәа рҽыԥхьаркыр рҭахын аибашьра згәы азыҳәоз аҭыԥантәи аимшьҭрақәа рҟынтә.
«Усҟантәи аамҭа ус адыруан, – ҳәа игәаанагара хиркәшоит Диубуа де Монпере, – Херсонес Гераклитәи, Босфортәи аҳәынҭқарра, Херсонес Фракиатәи уҳәа егьырҭ аҵакырадгьылқәеи аколониақәеи рыхьчаразы иаԥҵаз аргыларақәа иреиԥшны иргылан ари абаагәарагьы».
Аԥсуа баарыԥхрақәа рцәырҵра аверсиақәа
Де Монпере игәаанагара – абаарыԥхра ацәырҵра антикатә теориа ҳәа изышьҭоу иақәшәоит. Уи атеориа инақәыршәаны, зоуреи зымҽхаки дууз ахыхьчаратә ргылара рнапкымҭоуп ажәытә бырзенцәа, урҭ ҳера ҟалаанӡа I-тәи азқьышықәса аҩбатәи азбжазы ҳаамҭазтәи Аԥсны аҵакырадгьыл ахь иқәнагалеит, араҟагьы рықалкақь-колониақәа аԥырҵеит: Диоскуриада – иахьатәи Аҟәа ахьгылоу аҭыԥан, Гиуенос – Очамчыра ахьгылоу, Питиунт – Пицунда ахьгылоу. Аха уи аверсиақәа руак ауп. Иҟоуп егьырҭгьы.
Кьалашәыртәи аҭӡы-баагәара зну, ақырҭуа ҭоурыхҭҵааҩы, агеограф Вахушти Багратиони ихсаала
© imperhans.ru
Еиуеиԥшым аҵарауаа Аԥсуа баарыԥхрақәа рнапкымҭоуп ҳәа рыԥхьаӡон ма аџьамцәа, ма византиаа. Византиатәи атеориа инқәыршәаны, абаагәара аргылара мҩаԥысуан византиатәи аимператор Иустиниан I иаҳратәраан, ҳера аныҟала VI-тәи ашәышықәсазы, хықәкысгьы иаман Нхыҵкавказтәи аимшьҭрақәа ржәыларақәа рҟынтә атәыла ахьчара.
Каспиатәи амшын иаакәыршаны ишьҭоу атәылақәа рыхсаала, 1723 шықәса. Автор – афранцыз хсаалаҭыхҩы Гииом Делиль
© www.davidrumsey.com
Егьи агәаанагарала, абаагәара дыргылеит аџьамцәа VI-тәи ашәышықәсазы, дара усҟан Византиатәи аимпериа иаҿагыланы еибашьуан Мраҭашәаратәи Кавказ анапаҿы аагаразы.
Аԥсны аҭоурых аҟны уажәыгьы аҳра ауеит Аԥсуа баарыԥхра аргылара иадҳәалоу агыруа теориа. Уи излаҳәо ала, аҭӡы ргылан XVII-тәи ашәышықәсазы, агырқәа раҳ Леван Дадиани ихаан.
Аха иара убри аамҭазы, аҵарауаа шьоукы-шьоукы аргылара аҭоурых аҿы иалыркаауан ҩ-етапк. Хаҭала иаҳҳәозар, аԥсуа, асовет археолог-кавказҭҵааҩы Лев Соловиов иԥҳьаӡон, абаагәара дыргылеит ҳәа V–VI-тәи ашәышықәсақәа рзы, нас аамҭақәак анца ашьҭахь иацырҵон, еиӷьыртәуан ҳәа X–XII-тәи ашәышықәсақәа рзы. Абри аҩыза алкаақәа дырзааит абаагәара аҟланқәа рыҭҵаара аамышьҭахь, урҭ ргылашьеи рыргылараан ахархәара зырҭаз аматериалқәеи рыла.
Аҟәа азааигәара иҟоу Аԥсуа баарыԥхрақәа рхыжәжәарақәа рсахьа зну алитографиа, 1935 шықәса, автор – Георги Вереиски
© artmuseum.ru
Абаарыԥхра ахсаала
Иури Воронов иверсиа ала Аԥсуа баарыԥхрақәа ргылашьа асхема
«Аԥсны архитектуратә баҟақәа рдунеи аҿы» ҳәа зыхьӡу ашәҟәаҿы Воронов иҩуеит Кьалашәыртәи аҭӡы-баагәара ахыхьчаратә цәаҳәа аура шә-километрак рҟынӡа инаӡоит ҳәа. Аҭоурыхҭҵааҩ иазгәеиҭоит, ари ацәаҳәа Кьалашәыр аӡиас ахыҵхырҭа инаркны Егры аӡиас арыӷьарахьтәи аган ала ишьҭоу ақыҭа Лекухон аҟынӡа инаӡон ҳәа.
Даараӡа акраҵанакуеит – Кьалашәыртәи аҭӡы еиужьны, еиԥшьны иҟаӡам ҳәа Воронов иҟаиҵаз азгәаҭара.
«Аҭӡы аргылаҩцәа аҭыԥантәи аԥсабара аиҿартәышьа рхы иадырхәон. Абаарыԥхра ацәаҳәа зегьы анаӡара 58 километра рҟынтә 25 рҟноуп аҭӡы ахьгылоу, аха уи амҽхак акыр идууп 180 нызқь кубометр раҟара агеит. Кьалашәыр ахы ахьыҵнахуа инаркны Гьаџьыр аӡиас аҟынӡа (Тҟәарчал мраҭашәаратәи аганахь) аҭӡы аимҟьарсҭақәа иааизакны 33 километр рҟынӡа инаӡоит. Зыӡбахә ҳамоу аҭыԥқәа реиҳарак шьхароуп, уаҟа даараӡа аԥсабара ԥшӡоуп, аха уахь аламала узнеиуам – ҽҟьарсҭоуп, адгьыл ҳәазоит, ашәшьыра зхашьшьы иҟоу аиҩхаақәа даараӡа иҭшәоуп», - иҩуеит аҭоурыхҭҵааҩы.
Иара иажәақәа рыла, абаагәара иамоу аҟланқәа 279 рҟынтә, 275 – Кьалашәыр инаркны Тҟәарчалынӡа игылоуп. Аҟланқәа дара-дара 40 инаркны 120 метра рҟынӡа рыбжьоуп. Лассы-лассы раԥхьа аҟланқәа дыргылон, анаҩс урҭ рыбжьара абаагәара шьҭырхуан, иазгәеиҭоит Воронов.
Ажәытәра амаӡақәа реилкаара
Абаагәара иазкны иахьазы иқәгылоу азҵаарақәа рҭак аҟаҵаразы, 2019 шықәса, баарыԥхрақәа рымаӡақәа» ҳәа хьӡыс измоу. Афонд «Амшра» иҟанаҵо афинанстә цхыраарала апроект нарыгӡоит аԥсуа ҭоурыхҭҵааҩцәеи археологцәеи ргәыԥ
Аԥсуа баарыԥхрақәа ршәагаақәа
Аҟланқәа рыҩныҵҟа имҩаԥысуа аҭҵаарақәа
Апроек алахәҩыцәа, археологцәа Дмитри Аҩӡбеи Шандор Ҟаитани Отаԥ иҟоу Аԥсуа баарыԥхрақәа ирыдгыланы
аилкаареи азы ишьақәырӷәӷәахоит GPS акоординатқәа. Иури Воронов ихсаала иақәныҟо, иахьазы иҭырҵаахьеит аҟланқәа 200 инареиҳаны.
Ҟаитан иажәақәа рыла, еиуеиԥшым аҩыратә хыҵхырҭақәа рыгәра угозар, абаагәара Егрынӡа инаӡоит, аха иахьазы уи агәаанагара шьақәырӷәӷәам. Аҵарауаа хықәкыс рҿаԥхьа иқәдыргылеит абаагәара алада-мрагыларатәи ахәҭа аԥшаара, иара ыҟаҵәҟьазар.
Абаагәара аура ашьақәыргылара
Аԥсуа баарыԥхрақәа рыла ихкаауп Отаԥ инхо Маршьанаа рҭаацәара ргәараҭа
Кьалашәыртәи аҭӡы-баагәара аҭҵаара, Ҟаитан игәаанагарала, археологиазы мацара адагьы, Аԥсны уи ахәҭаҿы атуризм аҿиара акыр иахәар алшоит.
Аҭҵаарақәа актәи ретап иацҵахоит 2020 шықәсанӡа, анаҩс – абаагәара аҵакырадгьыл аҟны ажрақәа ирылагоит.
«Акалам иазҟазаз»: Адыльгьари Кьацә – раԥхьатәи абаза шәҟәыҩҩы
© Михаил Тҳаиҵыҟә иархив аҟнытә
Ахаҭарақәа
Ашәҟәыҩҩы, иналукааша ауаажәларратә усзуҩ Адыльгьари Кьацә ирҿиаратә ҭынха абаза жәлар рдоуҳатә ԥсҭазаара аҿиараҿы ихадоу аҭыԥ ааннакылоит, иара убас ауп иааидкыланы Нхыҵ-Кавказ арккаратә литература аҿиара аҟынгьы
Адыльгьари Кьацә (1837–1872) – абаҩхатәра злаз литераторын, ауаажәларратә усқәа рҟны иаԥхьагылаз, XIX-тәи ашәышықәса 60-70-тәи ашықәсқәа рзы иналукааша рккаҩыс иԥхьаӡаз уаҩын. Иара имҩаԥигоз аус аҭоурыхтә-культуратә ҵак ду аман, ирҿиаратә ҭынха абаза жәлар рдоуҳатә культура аҿиараҿы ихадоу хәҭакны иԥхьаӡоуп.
Ашәҟәыҩҩы, арҵаҩы, аредактор
Адыльгьари диит 1837 шықәсазы, Кьацәаа рқыҭа (Ҟәбантәи аобласт, Зеленчуктәи аокруг) ашәуа ҭауад Қәычықә Кьацә иҭаацәараҿы.
1850 шықәсазы дҭалоит ҭауади-аамысҭеи рышьҭра иатәыз ахәыҷқәа аҵара ахьырҵоз Ставропольтәи агимназиа, уи дагьалгоит 1958 шықәсазы хьтәы медалла. Анаҩс дырхысуеит ауниверситет аҭаларазы агиманзиа аҟны иаартыз ҩышықәсатәи аҽазыҟаҵаратә курсқәа.
Нанҳәа 1, 1860 шықәсазы ԥышәарада дадкылан Санкт-Петербургтәи Аимператортә университет мрагыларатәи афакультет ахь. Уаҟа иара иаԥхьа ишьҭан хыԥхьаӡара рацәала атәым бызшәақәа (араб бызшәа, аҭырқәшәа, аџьам бызшәа уҳәа уб.егь.) рҵара, аха Кьацә иреиҳау аҵариурҭа дзалымгеит. Уи зыхҟьазгьы ахақәиҭрабзиабаратә ҟазшьақәа аазырԥшуаз астудентҵәа уи аамҭазы активла еиуеиԥшым ақәгыларақәа иахьрылахәыз ауп. Ауниверситет аиҳабыра астудентцәа рыбжьара иҿиоз аилаҩеиласрақәа ргәаԥхомызт азы, аҵариурҭа аҩныҵҟа аизарақәеи ақәгыларақәеи рымҩаԥгара азин аԥыхын. Уи иахҟьангьы имаҷымкәа астудентцәа ауниверситет нрыжьит, урҭ рхыԥхьаӡараҿы дыҟан Кьацәгьы.
Адыльгьари дхынҳәуеит Ставропольҟа. 1861-1863 шықәсқәа рзы аус иуан Агуберниатә усмҩаԥгарҭаҿ еиҭагаҩыс, уи анаҩс агимназиаҟны рҵаҩыс. Абҵарамза 1866 шықәсазы, Агуберниатә гимназиа аҟны имҩаԥгаз аиҭакрақәа ирыхҟьаны диасуеит Ставропольтәи агәаҭаратә палата ашҟа маӡаныҟәгаҩс. Араҟа Кьацә акыршықәстәи иусура аамышьҭахь диаган аколлеџьтә маӡаныҟәгаҩс.
Иналукааша агимназист Кьацә
Адыльгьари Кьацә иналукааша гимназистын. Убас, агимназиа аҟны есышықәса имҩаԥыргоз ахатәы бызшәеи аҭоурыхи ирызку ахыҭҳәаақәа рконкурс аҿы иара иусумҭа иреиӷьқәоу ируакны иҟалоит. Ихыҭҳәаа хьӡыс иаман «Иахьатәи аурыс романқәеи, аповестқәеи рфырхацәа рҟазшьақәа ирызкны» ҳәа. Анаҩстәи ашықәс азы Кьацә иникылоит актәи аҭыԥ. Апремиа изаанагеит ахыҭҳәаа «Пиотр I, Екатеринеи раамҭазтәи асатиреи иахьатәи асатиреи» атемала ииҩыз. Аконкурстә комиссиа иазгәарҭеит, Кьацә ганрацәала игәылҭәааны иыхҭҳәаа атема аҭҵаара шилшаз.
Адыльгьари идунеихәаԥшрақәеи, иуаажәларратә-политикатә позициеи, иара убасгьы илитературатә ҭахрақәа шьақәгылеит агимназиаҿы.
Илитературатә аԥҵамҭақәа
Хыхь ишазгәаҭаз еиԥш, Адыльгьари алитература азҿлымҳареи, алсахьаркыратә литературахь иҟыбаҩи изцәырҵит агимназиа аҟны аҵара аниҵоз аамҭазы. Алитературахь агәыбылра ацәырҵра зыбзоураз аурыс ҿаԥыцтә бызшәазы ирҵаҩы, аурыси адунеизегьтәи аклассикеи даараӡа ибзианы издыруаз Федор Иухотников иакәын. Иухотников иҵаулаз идыррақәа аҵаҩцәа зегьы агәазыҳәара рызцәырнагон алитература азҿлымҳареи, еиҳа ашәҟәқәа рыԥхьареи, еицырдыруа ашәҟәыҩҩцәа раԥҵамҭақәа рыҭҵаареи рзы.
Агимназиа дҭанаҵы Кьацә аҩра далагоит, акьыԥхь аҿы дцәырҵуеит. 1860 шықәсазы ажурнал «Библиотека для чтения» ахәбатәи аномер аҟны еицырзеԥшу «Ачерқьес ианҵамҭақәа» ҳәа хьӡыс ирыҭаны Адыльгьари иажәабжьқәа хԥа кьыԥхьан: «Ҩымз ақыҭараҿы», «Аџьынцәа рҵаҩы», «Ацәыршәага». Ауниверситет данҭала ашьҭахь, ажурнал «Русский вестник» (№11, 1860) ианылеит иповест «Абрагьцәа», анаҩс иочерк «Ахәаҿы» (1861). Иаԥҵамҭақәа зегьы иаадырԥшуан ижәлар рҭоурых ҵабырг. Иҩымҭақәа реиҿыртәашьеи, иргәылаз асоциал-економикатә процессқәа рыпсихологиатә анализи, аԥышәа змоу ашәҟәыҩҩцәа рҩымҭақәа ирыҵамхо иҟанаҵон.
«Сара сазгәаҭақәа рҿы, – иҩуан Адыльгьари ажурнал «Библиотека для чтения» аҭыжьыҩ Дружинин иахь, – ачерқьесцәа рынхашьа-рыбзазашьа аелементқәа схы иасырхәомызт, сҩымҭақәа рҟны идырны аеффект ҟасҵоит ҳәа ахара сыдрымҵарц азы. Сара исҭахын ачерқьесцәа рхаҿсахьа даҽакала аарԥшра, ауаа рхаҿы ишьақәгыланы иҟоу иеиԥшымкәа: аҽыуаҩ адраматә ҭагылазаашьа иақәшәаны иҟоу иакәымкәан, баша ауаҩы, иуаҩитәисатә ганала иаарԥшра»
(аурыс сахьаркыратәи, аҭоурыхтәи литератураҿы ХIХ-тәи ашәышықәсазы, атермин «ачерқьес» рхы иадырхәон еиуеиԥшым Нхыҵ-Кавказ иқәынхо амилаҭқәа зегьы ирызкны – аред.).
Адыльгьари Кьацә, иара иаԥхьанеиуази ихаанызи кавказтәи ашьхаруаа урыс бызшәала иҩуаз рахьтә зегь реиҳа асахьаркыратә ажәа иазҟазаз ҳәа дыԥхьаӡоуп. Иара иҩымҭақәа рҿы иуныроит изгәакьоу афольклори, ажәаԥҟақәеи рхархәара, урҭ аҩымҭа аструктура иузаҟәымҭхо иалаӡахуп, иҷыдоу аҟазшьа ахырҵоит. Ари зегьы Кьацә ицхраауан ифырхацәа рхаҿсахьақәа нагӡаны, ихарҭәааны раарԥшразы, иара убасгьы ишьақәнаргылон автор ихатә стиль.
Аредактортә усура
«Аҭыжьымҭа «Терские ведомости» ацәырҵра иамоу аҵакы иазкны» – ҳәа хьӡыс иаман агазеҭ раԥхьатәи адаҟьа ианылаз асататиа. Астатиаҟны еиҭаҳәан агазеҭ аҭыҵра зызку, уи хықәкыс иамоу, ԥхьаҟа проблемақәас ишьҭнахуа, темақәас иззааҭгылало. Иара убасгьы, уаҟа иаҳәон, агазеҭ иофициалтәым ахәҭаҿы ганрацәала ишаарԥшхо Нхыҵ-Кавказ иқәынхо ауаа рыԥсҭазаара иазку ажәабжьқәеи, рынхара-нҵыра иадҳәалоу апроблемақәеи.
«Терские ведомости» раԥхьаӡатәи аномер актәи адаҟьа
Кьацәи напхгара ззиуаз агазеҭ «Терские ведомости» аредакциа аусзуҩцәеи агәра ганы иҟан Кавказ иқәынхо ажәларқәа апрогресс иаҵамхауа, иацнеиуа иҟаларцазы ихадоу факторны ишыҟоу ашьхарыуаа рҵара аизырҳара.
Тертәи аобласт аиҳабы М. Лариса-Мелихова иҟалҵаз азыҳәара ахҩылаа (1867 шықәса)
© Нхыҵ-Уаԥстәылатәи Аҳәынҭқарратә фонд аҟнытә
Агазеҭ «Терские ведомости» архив аҟнытә адокумент ахҩылаа (1868 шықәса)
Кьацә ихылҵшьҭра иазкыз аимак-аиҿак
ХХ-тәи ашәышықәса 60-тәи ашықәсқәа рынҵәамҭазы, Адыльгьари Кьацә (зҩымҭақәа «Каламби» ҳәа ирыҵазыҩуаз) иԥсҭазааратә мҩеи, илитературатәи, ипублицистикатәи, иҭҵаарадырратәи ҭынха раԥхьаӡа акәны инарҵауланы аҭҵаара лҽазылкит Лиудмила Гаргь-иԥҳа Голубева, усҟантәи аамҭазы Адыгеиатәи аҭҵаарадырратә институт аусзуҩ. Анаҩс Кьацә иԥсҭазааратәи ирҿиаратәи мҩа аҭҵаара рҽазыркит афилологцәеи, аетнографцәеи, аҭоурыхҭҵааҩцәеи. Урҭ рхыԥхьаӡараҿы иҟоуп: Раиса Хашхожева, Ҭуӷан Кумыков, Марк Косвен, Нуриа Табулова, Генри Кусов, Виктор Корзун, Елена Данилова убас егьырҭгьы.
Ҳамҭазтәи адыга фольклористцәеи, алитератураҭҵааҩцәеи, аетнографцәеи, аҭоурыхҭҵааҩцәеи Кьацә ихәаԥшуеит «ԥсабарала иадыгоу» шәҟәыҩҩык иаҳасаб ала, иара убасгьы ХIХ ашәышықәсазтәи иналукааша ауаажәларатә усзуҩыс. Иара ирҿиаратә ҭынха – урыс бызшәала иаԥҵоу ареволиуциа ҟалаанӡатәи адыга литература иреиӷьӡоу ҿырԥштәыс иԥхьаӡоуп. Убри аан иазгәаҭатәуп, иара ихаҭареи ибиографиеи, иаб Қәычықә Кьацә иҭоурыхи инарҭбааны аспециалистцәа ишырдыруа, урҭ рыҭҵаамҭақәа реиҳаракгьы акьыԥхь шырбахьоу. Насгьы XIX-тәи ашәышықәсазтәи аурыс хыҵхырҭақәа рҟны ашәуаа рыӡбахә ахьаҳәо зехьынџьара иҳәоуп ашәуа ҭауадцәа Кьацәаа рыӡбахә, тапантаа раҳцәа раҳасабала.
Ари азҵаара уавсны узцом, убри аҟнытә еицырдыруа алитератураҭҵааҩы, апрофессор Владимир Батах-иԥа Тугов абри апроблема дазааҭгылеит иусумҭа «Из истории общественной мысли и просветительства у абазин в ХIХ веке: Адиль-Гирей Кешев» аҟны, иагьышьақәирӷәӷәеит Адыльгьари Кьацә хылҵшьҭралеи, ааӡаралеи, бызшәалеи, милаҭтә хдырралеи дшашәыуаз – дшабазоу.
Адыльгьари Кьацә иԥсҭазаартә мҩеи ирҿиареи знылаз еиуеиԥшым аҭыжьымҭақәа рцәақәа
Кьацәи иахьатәи аамҭеи
Адыльгьари Қәычықә-иԥа ирҿиаратә ҭынха аҵак ду амоуп Нхыҵ-Кавказ иқәынхо ажәларқәа зегьы рзы. Иара иԥсҭазааратә мҩеи иҩымҭақәеи ашколтәи ауниверситеттәи арҵаратә программақәа ирыхәҭакуп.
Аҭоурыхи, аетнографиеи, афольклори рҟны Кьацә идыррақәа шҵаулоу атәы арҵабыргуеит иҩымҭақәа рҿы аҭоурыхтә фактқәеи, ажәлар рҿаԥыцтә ҳәамҭақәеи, Кавказ иқәынхо ажәларқәа еицырзеиԥшу атерминқәеи, иара убасгьы иҷыдоу ажәаҳәартәашьақәеи рхархәара.
Кьацә – абаза жәлар рҟынтә раԥхьаӡакәны зхыԥша цаз ауаажәларратә усзуҩс, беллетристс, публицистс ишьақәгылаз иоуп. Ус шакәугьы, усҟантәи аҭоурыхтә ҭагылазаашьақәа ирыхҟьаны, иара иусура изалнамыршеит ижәлар рыбжьара аҩыра аларҵәара, алитература ашьаҭакра. Аха иара инаҩс уи иус иацҵан: ХХ-тәи ашәышықәсазы игылаз абиԥара ари аҭоурыхтә миссиа нарыгӡеит.
Адыльгьари Кьацә ирҿиаратә ҭынха адырратәи, аҭоурыхтә-культуратәи ҵакы амоуп: абаза жәлар, иара убасгьы Нхыҵ-Кавказ ажәларқәа рмилаҭтә культуреи, рдоуҳатә ԥсҭазаареи иузаҟәымҭхо хәҭаны инхоит.
Ахаҭарақәа Владимир Аҩӡба
Аҿцәажәара
Владимир Аҩӡба 82 шықәса ихыҵра аламҭалазы АААК аинфопортал иналукааша аполитик, ауаҩ хатәра иҿцәажәара мҩаԥнагеит.
Асовет партиа аусзуҩы, аԥсуа политикатә усзуҩы, адипломат, аҭоурыхтә ҭҵаарадыррақәа ркандидат, Асовет Еидгыла ажурналистцәа Реидгыла алахәыла, Аԥсны Иреиҳаӡоу Асовет адепутат Владимир Аҩӡба имшира аламҭалазы АААК аинфопортал иазеиҭеиҳәеит еиуеиԥшым ахҭысқәа рыла иҭәу иԥсҭазааратә мҩа атәы.
– Владимир Џьамал-иԥа, иаҳзеиҭашәҳәарц ҳҭахын шәхыҷра шықәсқәа ртәы.
– Зегь реиԥш исхызгеит схәыҷра: сҩызцәа срыцхәмаруан, урҭ рыҟнытә аӡәырҩи сареи иахьагьы аимадараеи аиҩызареи ҳабжьоуп. Иаҳҳәап, Рауф Абыхәбеи сареи ҳаиҩызара аԥсҭазаара зегьы иалганы иааҳгеит. Схәыҷра аҟнытә еиҳараӡак исгәалашәоит ашкол ахь санца аамҭа – уи 1945 шықәса акәын. Актәи акласс хәба-хәба мацарала иасыркит, акласс аҟны зегьы иреиӷьыз аҵаҩы ҳәа сыҟан. Аҵара сҵон Аҩада-ешыратәи аа-классктәи ашкол аҟны, уажәы уи абжьаратә ашкол ҳәа иҟоуп. Ибзиаӡаны исгәалашәоит мчыла ақырҭшәа шаҳдырҵоз, уи аамҭазы ҳхатәы бызшәала ҳцәажәар руӡомызт. Уи зегь наунагӡа исхамшҭуа акы акәны сгәалашәараҿы инхеит.
Владимир Аҩӡба (агәҭаны) иашьцәа дрылагыланы
– Ашкол ашьҭахь иаразнак Аԥсуа драматә театр аҟны аусура шәалагеит. Шәҵара ацҵара шәгәы иҭазма?
– Ашкол ашьҭахь сҭалоит ҳәа сҽазысшәеит Қырҭҭәылатәи ақыҭанхамҩатә институт. Уахь сара сышьҭын лимитла (Асовет Еидгыла аамҭақәа раан, аҳәынҭқарра иаҭахны иҟаз азанааҭқәа рҿы аҵара зҵоз абитуриентцәа рҵара ахә ашәон – аред). Изыхҟьа сыздыруам, аха алимитқәа рыла инашьҭыз аӡәгьы ҳрыдрымкылеит. Иҟасҵози, аҩныҟа схынҳәит. Сан даараӡа илҭахымызт аклонхараҿы саанхар, убри азы, лашьа Азиз Агрба – Аԥсуа драматә театр режиссиор хадас иҟаз диҳәеит усурак сзиԥшаарц азы. Саншьа иусураҟны сизнеит, дансацәажәа ашьҭахь, уи аҽныцәҟьа, актиорс аусура сигеит, уи 1956 шықәса акәын. Сусура ҿыц даараӡа исгәаԥхеит, атеатр гәыкала бзиа избеит. Ҳакәша-мыкәша актиор дуқәа ыҟан – Лео Касланӡиа, Шәарах Ԥачалиа, Минадора Зыхәба, Разынбеи Агрба. Гәахәара дула инасыгӡон Гьаргь Гәлиа испектакль «Асас еиқәацәа» аҟны акаԥдан Милецки ироль. Убри зегьы шысгәаԥхозгьы, аполитикахь сагон.
Владимир Аҩӡбеи Баграт Шьынқәбеи
АгIвдза Владимири Вознесенский Андрейи, Лыхнашта. АсуратчпагIв Кецба
Владимир Аҩӡбеи Шьалодиа Аџьынџьали
Владимир Аҩӡбеи Тҟәарчалтәи ашахта аусзуҩцәеи (арымарахьала аҩбатәи – Асиа Арӡынԥҳа), Ҭҟәарчал, 1980-тәи ашықәсқәа
–Шәышԥанеи аполитикахь?
– Атеатр аҟны аус зуанаҵы, сҭалеит Аҟәатәи аҳәынҭқарратә арҵаҩратә институт афилологиатә факультет. Акомсомолтә усура активла салахәын, саарыԥхьон акомсомол аобкоми, Қырҭтәылатәи акомсомол Ихадоу Акомитети реилатәарақәа рахь. Ажәакала, атеатр аҵкыс, акомсомолтә усура еиҳа саднаԥхьало иалагеит. Аинститут саналга ашьҭахь, аусура ҳәа саарыԥхьеит акомсомол араионтә Комитет ашҟа, ҩымчыбжь рышьҭахь Аҟәатәи араион акомсомолтә Комитет маӡаныҟәгаҩс салырхуеит. Анаҩс, Аҟәатәи араионтә Комитет анԥдырга, ҳадырҵоит Очамчыра, уаҟа Очамчыратәи ааглыхратә Комитет маӡаныҟәгаҩыс аусура салагоит.
Аха уаҟа сусура зышьақәымгылеит. Убасҟанҵәҟьа Гьаргь Ӡиӡариа (еицырдыруа аԥсуа аполитикатә, ауаажәларратә усзуҩ – аред.), исыдигалеит аспирантура сҭаларц. Сидыруан, иара иахь сааԥхьаны дсацәажәеит. Уи ашьҭахь аконкурс схы аласырхәит, уи аихшьаалақәа рыла аспирантурагьы сҭалеит. Аспирантура саналга ашьҭахь, шықәсыбжак ааҵуаны, аусура срышьҭуеит агазеҭ «Аԥсны-Ҟаԥшь» апропаганда аҟәша аиҳабыс. Аредакциа аҟны жәашықәса аус зуит. Урҭ рыҟнытә быжьшықәса – аҟәша аиҳабыс, хышықәса – аредактор ихаҭыԥуаҩс. Смаҵуарақәа рҟынтә зегь реиҳа исгәаԥхон ажурналисттә усура.
Арымарахьала арыӷьарахь: Октаи Ҷкотуа, Гиви Допуа, Владимир Аҩӡба, Меџьди Ачкәаниа, Сҭамԥыл, Ҭырқәтәыла иҟоу Аԥсны ахаҭарнакра, 1998 шықәса, хәажәкыра 11
Ҭырқәтәыла иҟоу азинмчра змоу Аԥсны ахаҭарнак Владимир Аҩӡба Ҭырқәтәылатәи апарламент (Меџьелис) аҟны Аԥсны иадгыланы иқәгылаз Ҭырқәтәыла ақыҭанхамҩа аминистр Мусҭафа Ташар ҳамҭас ииҭоит аԥсуа сахьаҭыхҩы исахьа, Ақбалык, 1998-1999 шықәсқәа.
– Усҟан ақырҭқәа рганахьала акыдцаларақәа аныҟаз, иуадаҩыз аамҭан. Ицәгьызма аԥсуа газеҭ аҟны аусура?
– Имариамызт. Аха агазеҭ аҟны иаҳкьыԥхьуан аԥсуа аинтеллигенциа иналукааша ахаҭарнакцәа рықәгыларақәа. Агазеҭ ауаа азыԥшын, иаԥхьозгьы рацәаӡан. Иҟаз ауадаҩрақәа ҳрызхьамԥшкәа, аусура ҳаҿын.
– Иаҳзеиҭашәҳәа Апартиа Ҭҟәарчалтәи ақалақьтә Комитет актәи амаӡаныҟәгаҩс шәусура шымҩаԥысуаз атәы.
– Уаҟа сара аус зуан хәышықәсеи мызки. Ҳусура аенергетика иадҳәалан, арацәа ыҵаҳхуан, иҳаргылон еиуеиԥшым ахыбрақәеи азауадқәеи. Актәи амаӡаныҟәгаҩ иуалԥшьақәа ртәы ҳҳәозар – уахь зегьы аҵанакуан. Зегьы рзы аҭакԥхықәра сара сакәын изқәыз. Хәышықәса ирылагӡаны иҳаргылеит ҩ-зауадк. Аусура даараӡа ихьанҭан, аха усҟан Ҭҟәарчал аԥсы ҭан, уаҟа инхон 25 нызқьҩык ауааԥсыра. Иахьала ишыҟоу ҳҳәозар, ақалақь хәыҷы-ҳәыҷла амчқәа ацара иаҿуп, 5-6 нызқьҩык ауааԥсыра роуп инхо.
Аслана Кәабахьиеи, Владимир Аҩӡбеи, Енвер Дармбеи аԥсуа ҭаацәара рԥылара, Ҭырқәтәыла, ԥхынгәы, 1998 шықәса
Аԥсуа дернеқь анапхгаҩцәа Қьамуран Цеибеи, Владимир Аҩӡбеи
Итәоуп: Ирфан Аргәын, Гиви Допуа, Џьемалаҭҭин Арӡынба, Ҭенгиз Бигәаа, Владимир Аҩӡба; игылоуп: Емель Хавур, Дильбер Ҭарба, Ардашьын Бганба
Лилиана Иаковлевеи, Гиви Допуеи, Владимир Аҩӡбеи аԥсуа ҭаацәара рԥылараан
– Шәыԥсҭазаара хәҭа дук – 1994 шықәса инаркны 2014 шықәсанӡа Ҭырқәтәыла аусура иазышәкит. Уаҟа Аԥсны Аҳәынҭқарра азинмчра змоу ахаҭарнакс шәыҟан. Ишԥаҟалеи Ҭырқәтәылаҟа шәцара?
– Аԥсны раԥхьатәи ахада Владислав Арӡынба акырынтә иара иахь сааиԥхьахьан. Уи зегь Аԥсны Аџьынџьтәылатә еибашьра ашьҭахьоуп ианыҟала. Иара дсазҵаауан аус зур абасҭаху ҳәа, даараӡа ибзианы дысзыҟан. Насгьы иареи сареи қыҭак ҳаицалҵит. Ҳаиқәшәарақәа руак аан иасҳәеит, иауны иҟалозар, Ҭырқәтәыла Аԥсны ахаҭарнакс сыҟазар шысҭаху атәы.
– Уи аҩыза агәаҳәара шәызцәырызгеи?
Владислав Арӡынба, Владимир Аҩӡба, Сергеи Багаԥшь, археологиатә ԥшаарақәа рабадырра, Тамшь, аԥхынра, 1976-1977 шықәсқәа
Сҭамԥыл иҟоу аԥсуа дернеқь аҟны Владислав Арӡынба иԥылараан
– Ҭырқәтәылаҟа шәанцоз аҭаацәара аԥышәҵахьазма?
– Ааи, аҭаацәара аԥысҵахьан, ҩыџьа ахәыҷқәа сыман, аха Ҭырқәтәылаҟа сымацара соуп ицаз. Ганкахьала, зегь раԥхьаӡакәны Ҭырқәтәыла аԥсуа дипломатиа аԥшьгара сара иахьсыдаз, ҳәарада, гәахәара дуун. Даҽа ганкахьала – уи аҩыза аҭакԥхықәра исыднаҵоз рацәан.
– Шәҭаацәа гәхьаажәгозар ҟаларын?
– Ианрылшоз исзаалон. Убас ҩажәа шықәсагьы ҵит. Аха Ҭырқәтәыла сыҟанаҵ, секундкгьы стәымуаҩны схы сымбеит. Даараӡа ибзианы срыдыркылеит, сашьцәа срылаҵәеит. Ҭырқәтәыла сыҟанаҵ еиҳарак игәхьаазгон бзиа избоз ауаа, аԥсуа интеллигенциа, атеатр, ашәҟәқәа.
Арымарахьала арыӷьарахь: Кадыр Арӡынба, Владимир Аҩӡба, иҭахаз Аԥсны Афырхаҵа Ефқан Цыба иаҳәшьа, Ҭалаҭ Дармба, Џьевџьеҭ Ашымхәаа, Реҳми Ашәба, Екба
Владимир Аҩӡба
– Владимир Џьамал-иԥа, издыруеит, Ҭырқәтәыла шәыҟазаара ашықәсқәа раан амшынҵа шныҟәыжәгоз, насгьы уи ҭшәыжьырц шәгәы ишҭоу. Уи ҳаԥхьаратә алшара анбаҳауа?
– Ҳазҭоу ашықәс анҵәамҭазы, мамзаргьы ҳаԥхьаҟа иааиуа ашықәс алагамҭазы. Уажәазы амшынҵа саԥхьоит, ариашарақәа алазгалоит.
– Шәара шәхаҭа шәусура хәшьарас иашәҭои?
– Ҽнак акбинет аҿы стәан, акы сгәы иалан, сгәалаҟазаарагьы ҽеимызт. Дааҩналеит Ҭырқәтәыла инхо аԥсуа ҭыԥҳа, адиаспора аҟны активла аус зуаз. Игәалҭеит сылахь шеиқәыз, иҟалазеи ҳәагьы дсазҵааит. Сусура алҵшәақәа уамак исгәаԥхом, сгәы иҭазгьы жәпакы сзынамыгӡеит ҳәа ласҳәеит. Лара ус салҳәеит: «Еиҿырԥшы – уара арахь уаанӡа
Аслан Аҩӡба, Владимир Аҩӡба, Витали Чамагәуа, Аԥснытәи аҭҵаарадырратә Институт
Владимир Аҩӡбеи Џьемалаҭҭин Арӡынбеи, аԥсуа гәараҭа, Адаԥазар
– Владимир Џьамал-иԥа, иахьазы шәнапы злакузеи?
– Сара – Аԥсуаҭҵааратә институт аҟны ахыҵхырҭаҭҵаара аҟәша аҵарауаҩ хадас сыҟоуп. Сықәра акыр инеихьеит, уажәшьҭа сыԥсы сшьалароуп. Еиҳаракгьы сымшынҵа аус адызулоит. Изыҩуа зегьы – Ҭырқәтәыла сусуроуп изызку. Сара хаҭала избаз-исаҳаз сара сыда аӡәгьы ишизеиҭамҳәо еилкааны аҩра саҿуп.
– Иаҳзеиҭашәҳәа шәҭаацәара ртәы.
Арыӷьарахьала-арымарахь: хыхь еидгылоу - Владимир Аҩӡба, Гиви Допуа, Ирфан Аргәын, Биулент Аҩӡба, Ардашьын Бганба; ҵаҟа еидгылоу - Владимир Занҭариа, Сергеи Шамба, Ильҳан Кәаӡба
– Ауаҩы имшира аҽны иԥсҭазаараҿы дзыхьӡахьоу гәаҭаны, еихшьаалақәак ҟаиҵоит. Шәыԥсҭазааратә мҩа иахьазы хәшьарас иашәҭои?
– Даҽазныкгьы сыԥсҭазааратә мҩа ахысра сықәшәаргьы, исыԥсахуаз ҳәа акгьы ҟаломызт. 82 шықәса схыҵуеит, снысымҩа сазыразуп.
– Шәымшира аҽны шәхы иазеиӷьашәшьои?
– Амоҭацәа – уаҳа акымзарак. Егьыс зегь сымоуп.
Владимир Аҩӡбеи иԥшәмаԥҳәыс Лилианеи Сҭамԥыл иҟоу адгьылбжьаха Биукада аҟны рныҟәара
Лилиана Михаил-иԥҳа Иаковлева, Владимир Аҩӡба иԥшәмаԥҳәыс © Иулиа Соловиова
Duygulandım ve gözlerim yaşardı, değerli büyüğümüze, sevenleri ve sevdikleriyle birlikte sağlık ve mutluluklar diliyorum.
Аҿцәажәара
АААК аинфопортал иҿцәажәеит Аконгресс Ҟабарда-Балкариатәи арегионалтә хеилак аиҳабы Владимир Ԥшьеноҟәа. Ишьҭыхыз азҵаарақәа рхыԥхьаӡраҿы иҟоуп: ҞБА иҟоу ахеилак иҩмаԥнаго аус хадақәа, акультуратә центр «Абаза» аусура, иара убасгьы аетнос аиқәырхаразы хыдҵақәас иқәгылоу.
Ҟабарда-Балкариатәи Ареспубликаҿы Жәларбжьаратәи ахеидкыла «Алашара» ахаҭарнак, Аԥсны арепатриациазы аминистр ицхырааҩ, ҞБА иҟоу Адунеизегьтәи аԥсуа-абаза Аконгресс арегионалтә хеилак аиҳабы, Кавказ амилатқәа рҭоурыхи ркультуреи ҭызҵаауа ацентр «Абаза» аиҳабы Владимир Ԥшьеноҟәа еиҭеиҳәеит инапы злку аусқәа ртәы, иара убасгьы дазааҭгылеит, аԥсуа-абазақәеи аубыхцәеи рхаҭарнакцәа рҭоурыхтә ԥсадгьыл ахь рырхынҳәразы иҟаҵатәу ашьаҿақәа.
– Иаҳзеиҭашәҳәар ҳҭахын, Кавказ амилатқәа рҭоурыхи ркультуреи ҭызҵаауа ацентр «Абаза» шаԥҵаз аҭоурых.
– Ҟабарда-Балкариа унхозар, иумбар залшом, ареспублика аҭоурых аҿы аԥсуа-абаза хәҭа иалкаау аҭыԥ шаанакыло. Араҟа еиҳагьы еилыккаа иубоит адыга-аԥсуа дунеи хылҵшьҭрак шрымоу.
Арҭ адунеиқәа иахьагьы еидҳәалоуп, еиуеԥшым аҭагылазаашьақәа, иаҳҳәап аҭоурыхтә хҭысқәеи, ма агеографиатә ԥынгылақәеи шыҟоугьы. Ҳҭоурыхи ҳкультуреи рыҭҵаароуп ҳетнос азы ихадоу аилкааразы алшара ҳазҭо. Акультура ацхырааралоуп иахьа аглобализациа иацу ацәгьеи абзиеи еилырганы ацәгьа аҿагылреи, абзиа аалхны уи адкылареи шыҟало.
Убри зегьы еилкааноуп, сгәаанагара сыцеиҩызшо сҩызцәеи сареи ҳҽааидкыланы Кавказ ажәларқәа рҭоурыхи ркультуреи аҭҵаара ҳаҽзазаҳк. Ари аԥшьгараҿы адгылара сырҭеит Урыстәылатәи агеографиатә еилазаареи, Адунеизегьтәи аԥсуа-абаза конгресси рыҟнытә сколлегацәа, ҳәарада адгылара сырҭеит ҞБА иҟоу абаза диаспора ахаҭарнакцәагьы.
– Ацентр аусура хырхарҭас иамои, насгьы хықәкы хадас шәҿаԥхьа иқәшәыргылои?
– Ихадоу ахықәкқәа ируакуп – Кавказ ажәларқәа рҭоурыхтәи, рдоуҳатәи, ркультуратәи ҭынха аиқәырхара. Ҳара аус адаҳулоит аԥсуааи, абазақәеи, аубыхцәеи иматериалтәу, иматериалтәым ркультуратә ҭынха аиқәырхара, уи аус иацхраауа арҵаратәи аҭҵаарадырратәи проектқәа излаҳалшо ала ацхыраара раҳтоит. Уахь иаҵанкуеит, иаҳҳәап, уажәазы аус здаҳуло зыӡбахә ҳамоу амилаҭқәа рҭоурыхи ркультуреи узырҵо харатәи арҵаратә форма ашьақәыргылара иазку апроект.
Иара убасгьы, активла ҳхы рылаҳархәоит еиуеиԥшым аетнокультуратә хырхарҭа змоу афестивальқәеи, аицлабрақәеи, ацәыргақәҵақәеи. Насгьы, ҳара ҳхаҭақәагьы еиҿаҳкаауеит хыԥхьаӡара рацәала аусмҩаԥгатәқәа, адгылара раҳҭоит жәлар рыкәашаратә коллективқәа, аҵарауаа қәыԥшцәа. Ажәакала, ҳҿаԥхьа иқәгылоу ахықәкқәа рацәаӡоуп, аха урҭ зегьы еиднакылоит хырхарҭак – аԥсуааи, абазақәеи, аубыхцәеи рмилаҭтә хаҿра аиқәырхара, нас уи аларҵәара.
– АААК Иреиҳаӡоу ахеилак алахәылак иаҳасабала ҳшәызҵаар ҳҭахуп: шәгәаанагарала, аԥсуааи, абазақәеи, аубыхқәеи ретнокультуратә акзаара арӷәӷәаразы Аконгресс шьаҿақәас иҟанаҵар акәи?
– Активла аусура аҭахуп иманшәалоу аҭагылазаашьақәа раԥҵаразы аԥсуа-абазеи, аубыхқәеи рдиаспорақәа рхаҭарнакцәа рҭоурыхтә ԥсадгьыл ахь рырхынҳәразы. Иара убасгьы, ҳаԥсадгьыл аҿы имҩаԥысуа ахҭысқәа насҭха иргыланы ҳрызнеир ҟалаӡом, урҭ ҳрылахәзыроуп, насгьы Аԥсны аекономикатәи, асоциалтәи, акультуратәи ҿиара аус аҟны адгылара ҟаҳҵалароуп.
– Иалкааны Аконгресс иҟанаҵарц иалшои аԥсуа-абаза, аубых жәларқәа рхаҭарнакцәа Аԥсныҟа рырхынҳәразы?
– Хабдуцәа руасиаҭ инақәыршәаны – иҳалшо зегь ҟаҳҵароуп, аетнос азинқәа адунеи жәларбжьара рҿаԥхьа рыхьчаразы. Иааизакны иуҳәозар, аетнос аидкыларазы иҳамоу алшарақәа – адиаспора аҟноума, Аԥсны аҩнуҵҟоума, зегьы ааизакны ҳхы иаҳархәароуп. Иҿыцны акгьы ахәыцра аҭахӡам, Аԥсны Аконституциаҿы иҿаҿаӡа иануп – адунеи зегьы иалаԥсоу ҳџьынџьуааи рҭоурыхтә ԥсадгьыли реизыҟазаашьақәа ртәы, урҭ ирымоу азинқәеи, ауалԥшьақәеи.
Аԥсны раԥхьатәи ахада Владислав Арӡынба иаԥиҵаз арепатриациазы аминистрра арепатриациа иазку азҵаарақәа рыӡбаразы иамоуп алшарақәа зегьы. АААК иахьазы – иҿыцу, апотенциал бзиа змоу еилазаароуп, изықәнаҟәо аԥҟаԥҵәагьы иахьатәи аамҭа иақәшәо иҟаҵоуп. Иаҭахуп, 25 шықәса – аибашьра ашьҭахьтәи аамҭа зегьы аҩнуҵҟала Аԥсны знысыз амҩа аҭҵаара, нас иҟаҵаз агхақәа азгәаҭаны, аизҳазыӷьаразы ԥхьаҟа ашьаҿа аҟаҵара. Ииашоу мҩак еицықәҵатәуп Аԥсны ажәлари, арепатриациазы аминистрреи, Адунеизегьтәи аԥсуа-абаза конгресси – Аԥсны жәлар рыҽиара аганахьала аус аицуразы.
– ҞБА иҟоу АААК арегионалтә хеилак ахантәаҩыс шәыҟоуп. Иахьатәи аамҭазы, Аконгресс шаҟаҩы алалахьада, насгьы шәрегион аҿы АААК имҩаԥнаго аусура аларҵәаразы иҟашәҵои?
– Иахьазы, ҞБА арегионалтә хеилак аҟнытә АААК алахәцәас иҟалеит 30-ҩык раҟара ауааԥсыра. Ҳәарада, уи аганахьала аусура ҳаҿуп. Насгьы, еиуеиԥшым аԥынгылақәа ҳазцәырҵит ҳусураҿы, аха урҭ ӡбашьа змаӡам рахь иаҵанакуам. АААК алахәцәа ҿыцқәа рыԥшааразы хырхарҭа рацәала аусурақәа мҩаԥаҳгоит, иаҳҳәап арккаратә ус мҩаԥаҳгоит асоциалтә ҳақәа рҿы.
– Ҟабарда-Балкариатәи аԥсуа-абаза-аубых диаспораҿы Аконгресс аусура еиҳа ихадоу хырхарҭақәас иҟои?
– Ҳара ҳзы зегь реиҳа ихадоу ахырхарҭа – аԥсуа-абаза, аубых диаспорақәа реиуара аиҭашьақәыргылареи, уи арӷәӷәареи, насгьы урҭ ртоурыхтә ԥсадгьыли дареи реимадара ӷәӷәа ашьақәыргылареи ауп. Иҳалшо зегь ҟаҳҵоит, еиуеиԥшым атәылақәа рҿы инхо аԥсуааи, абазақәеи, аубыхцәеи ракзаареи рмилаҭтә хдырреи рырӷәӷәаразы. Насгьы, ҳәара аҭахума, активла аус рыдаҳулоит ахатәы бызшәа аиқәырхареи, уи арҿиареи ирызку азҵаарақәа.
– Шәгәанала, аԥсуа-абаза, аубых милаҭқәа адунеиа иаламӡыкәа еиқәзырхо ҳәа иҟоу арбану?
– Ҳара ҳмилаҭқәа ргәаҳәара. Уи адагьы, Аԥсны Аҳәынҭқарра аиҳабыра ргәаҳәареи, Аԥсны Аконституциа ақәныҟәареи.
Ҭырқәтәылатәи аԥсуаа иаҿаԥырҽуеит аԥсшәа аҵара уадаҩуп ҳәа иҟоу агәаанагара
АААК аусзуҩцәа Мусса Егзакь раԥхьа днаргыланы Аԥсны жәлар рџьынџьтәылатә еибашьраҿы иҭахаз рбаҟа амҵан ашәҭқәа шьҭарҵеит.
Атурнир асасцәа рзы амилаҭтә кәашарақәа нарыгӡеит.
Адауласцәа қәыԥшқәа рцәырҵра еиҳарак угәы иҭымҵәо иҟан.
Афото аҟны, арыӷьарахьтә арымарахь: Аԥсны Арепатриациазы аминистр Беслан Дбар, АААК Иреиҳаӡоу ахеилак ахантәаҩы Мусса Егзакь, Гәдоуҭа араион ахада Руслан Ладариа.
Атурнир алахәцәа аартра ацеремониаан.
Атурнир аартраҿы зегьы бзиала шәаабеит ҳәа реиҳәеит АААК ИА ахантәаҩы Мусса Егзакь.
Атурнир раԥхьатәи аиқәԥарақәа руак.
Атурнир иалахәыз аспортсменцәа ақәратә категориақәа ҩбеи акапантә категориақәа жәибжьи рыла еихшан.
Ари Мусса Егзакь ихраҿа агаразы аабатәи турнируп. Арҭ ашықәсқәа ирылагӡаны атурнир ахьӡ-аԥша ду аиуит Аԥсныи уи анҭыҵи.
Аиқәԥарақәа шьоукы-шьоукы даара игәыхыҭхыҭган.
Атурнир асасцәа ақәԥара хзыркәшаз аспортсмен рнапқәа изеинырҟьоит.
Атурнир аҟны жәабала аиқәԥарақәа мҩаԥысит.
Аспорт уеиднакылоит ҳәа баша иҳәам. Афото аҟны: еиуеиԥшым ақалақьқәа рҟынтә иааз атурнир иалахәыз аспортсменцәеи асасцәеи, ара иҟанаҵ аиҩызара зыбжьалаз.
Аспортсменцәа ҿарацәа реиқәԥараан.
Афото аҟны: атурнир алахәцәа АААК ИА ахантәаҩы Мусса Егзакь идгыланы.
Атурнир алахәцәа аҳамҭақәа ранашьара ацеремониаан.
Ақәԥаҩцәа ҿарацәа изыԥсахаз амедалқәеи ахраҿақәеи роуеит.
Ақәԥаҩцәа аӡәырҩы гәаартыла ирҳәеит ҳаԥхьаҟагьы ари атурнир гәахәарала рхы аладырхәуеит ҳәа. Афото аҟны: анашьара ацеремониа.
Анашьара ацеремониа – иарбанзаалак атурнир аҿы зегь реиҳа иззыԥшу акоуп.
«Иуамоуп, иссируп, ишаноуп!»: аԥсуа џьыка англызцәа хнахит
© amazon.co.uk
Адиаспора
Аԥснытәи анаплакцәа Асҭамыр Кәартааи уи иԥшәмаԥҳәыс Гәында Хьиуитт-Кәартааи Британиа Ду ахь нхара ииасын, уаҟа аҭаацәаратә бизнес нап адыркит: иҟарҵо аԥсуа џьыка аҭыԥантәи ауааԥсыра даара ргәы иақәшәаны иҟоуп.
Аԥснытәи анаплакцәа Асҭамыр Кәартааи уи иԥшәмаԥҳәыс Гәында Хьиуитт-Кәартааи, ԥшьышықәса раԥхьаҟа Англиаҟа нхара ииасын, уаҟа аԥсуа џьыка аҟаҵара рнапы аларкит. Урҭ рҭаацәаратә ус уажәшьҭа хышықәса ахыҵырц егьагым. Ари аамҭа иалагӡаны аџьыка агьама англызцәа аӡәырҩы хнаххьеит.
«Кәартаақәа раԥсуа џьыка» аӡыргаратә шәҟәы
© tppra.org
«Кәартаақәа раԥсуа џьыка» аӡыргаратә шәҟәы иагәылоу афотосахьақәа
Асҭамыр Кәартаа иажәақәа рыла, Британиаҟа нхара ҳәа ианиас ашьҭахь, дара акыраамҭа иазхәыцуан «ҳара иаҳтәу, иҳазгәакьоу аалыҵк» аҟаҵара нап арктәуп ҳәа.
Гәында Хьиуитт-Кәартаа «Кәартаақәа раԥсуа џьыка» аекспозиациаҿы
Ацәыргақәҵа аҭааҩцәа Англиа иҟаҵоу аԥсуа џьыка агьама рбоит
Кәартаақәа рҭаацәа итрадициатәу аԥсуа рецепт алоуп аџьыка шыҟарҵо, агьама архаагақәеи аххылақәеи амҭаӡакәа. Аҭиразы аҟаҵара иалагаанӡа, рҩызцәеи рдырцәеи агьама ддырбеит. Иара убас Англиа алаҵәара ду змоу еиуеиԥшым ацәыргақәҵақәа рҿы ицәырырго иалагеит.
«Аахәаҩцәа ҳаалыҵ ишазнеиуа анаҳба, еилаҳкааит аԥсуа џьыка Англиа аԥеиԥш бзиа шазыԥшу. Убри агәацԥыҳәара ду ҳнаҭеит ҳхатә ус нап аҳаркырц», – ҳәа азгәеиҭеит Асҭамыр Кәартаа.
Уажәшьҭа хаҵеи ԥҳәыси азаҵәҭирала аџьыка рҭиуеит, аха рус қәҿиарала иахьрыцааиуа зыбзоуроу акоуп – аахәаҩцәа аԥхьа раалыҵ агьама рбарц иахьрыдыргало. Кәартаа иажәақәа рыла, аџьыка зегьы еиуеиԥшым ацәаныррақәа рызцәырнагоит «агьама анырбалак раԥхьатәи аимгеимцарақәа рзы», аха нас зегь ирҳәо акоуп.
«Ҳаахәаҩцәа реиҳараҩӡак аџьыка агьама анырбалак ашьҭахь ирҳәо раԥхьатәи ажәақәоуп: «иуамоуп, иссируп, ишаноуп!». Шьоукы зны акыраамҭа аџьыка иахәаԥшуеит, агьамабара рзымгәаӷьуа, аха нас ианрыдаҳцалалак – ирбоит, иаразнакалагьы рхы-рҿқәа рыла игәаҳҭоит ишыргәаԥхаз. Аӡәырҩы азыԥшӡам, ҳәарада, уажәада ирымбац, зыӡбахә рмаҳац аалыҵ абасҟак агьама беиоуп ҳәа. Нас даараӡа иҭабуп ҳәа ҳарҳәоит», – иҳәоит Кәартаа.
Иара излазгәеиҭо ала, алаҵәара дуӡӡа ҳаухьеит ҳәа аҳәара макьана изаацәоуп: аԥсуа џьыка ргәаԥхоит знык иадымхаргьы агьама збахьоу ауаа зегьы, аха урҭ рхыԥхьаӡара ус ирацәамхаӡацт.
«Ҳџьыка аҭиразы иахьнаҳго адәқьанқәа макьана имаҷуп, иара убас мызкахьы знык еиԥш ацәыргақәҵақәеи аиармаркақәеи ҳрылахәуп. Иааидкыланы 60 инарнеиҳаны убас иҟоу аусмҩаԥгатәқәа ҳхы рылаҳархәхьеит Англиа еиуеиԥшым ақалақьқәа рҿы. Адистрибиуторцәеи адәқьан дуқәеи аус рыцура ҳалагар бзиан, аха уи аганахьала макьана шьҿак ҟаҳамҵацт, избан акәзар зназы аалыҵ аҭыжьра иазкыз хкы рацәала егьырҭ апроблемақәа ӡбатәын», – ҳәа ҳаилиркаауеит аԥсуа наплакҩы.
«Ҳаалыҵ ахьыҟаҳҵаша рацәак идуум ахыбра ҳшашьҭоу анраҳҳәа, ҩба-хԥа вариант ҳадыргалеит, убарҭ руак зеиӷьыҟам ала ҳара ҳус ианаалон. Ари ахыбра аинтерес аҵоуп,
избан акәзар уи аҿы – дәқьануп. Уаҟа ҳара ацәыргақәҵаҿы ҳзабадырқәаз аҭыԥантәи ааглыхыҩцәа раалыҵ цәырыргартә алшара раҳҭеит. Адәқьан иааҩнало аклиентцәа ирбоит ахәаахәҭра адагьы иара абраҵәҟьа акы шыҟарҵогьы, уи ҳәарада, азҿлымҳара рызцәырнагоит. Убас ала ҳара ҳаалыҵ дҳардыруеит, аџьыка агьама дҳарбоит. Ари ҳара алшара ҳнаҭоит ҳаахәаҩцәа лабҿаба иаҳбартә, ҳаалыҵ ирызцәырнаго агәаанагара ҳаҳартә еиԥш, иара убас аџьыка ахархәара ахьарҭаша азы абжьгарақәагьы раҳҭартә еиԥш», – ҳәа азгәеиҭоит Кәартаа.
Кәартаақәа раԥсуа џьыка
Есымшатәи ҳаклиентцәа рахьтә иҟоуп ипрофессионалтәу ахәыҟаҵаҩцәагьы, Англиа еицырдыруа ауаагьы ҳәа ациҵоит иара.
«2016 шықәсазы араҟа алаҵәара ду змоу ателехәаԥшратә шоу аҟны аиааира згаз Салиха Маҳмуд Лондонтәи аиармаркаҿы ҳџьыка аалхәан, уи аӡбахә лыҩит лхатә инстаграм аҿы. Убасгьы ҳара иҳазку аинформациа лхатә инстаграм аҿы иқәлыргылеит ахәыҟаҵара иазку ателехәаԥшратә дырраҭарақәа ирылахәыз, 2017 шықәсазы Британиа бестселлерны иҟалаз ахәыҟаҵаратә шәҟәы «Кавказ» автор Олиа Херкуле», – иҳәоит анаплакҩы.
Аахәаҩцәеи, хаҭалатәи аекспертцәеи рыхәшьара ҳаракы адагьы аԥсуа џьыкеи уи аҟаҵаҩцәеи еиҳа инарҭбаау азхаҵарагьы роухьеит. Ааигәа Кәартаақәа раалыҵ Британиа Ду пату зқәу аҳамҭа ранашьан – зеиӷьыҟам агьамазы (Great Taste Award).
«Уажәшьҭа ҳақәҵадырга аҿы уи аҳамҭа шҳаузгьы ануп, уигьы ҳалаҵәараҿы ицхыраагӡоуп», – ҳәа иажәа хиркәшоит аџьыка аҟаҵаҩ.
Кәартаақәа рҭаацәаратә бизнес 2017 шықәсазы Шефилд имҩаԥысуаз абизнес-конкурс аҿы афиналистцәа хҩык ирхыԥхьаӡалахеит. Ари аконкурс Англиа аҳаҭыр ду аманы иҟоуп.
АААК апресс-центр аҟны ажурналистцәа ирзеиҭарҳәеит афестиваль «Абаза» акәама-ҵамақәа
«Раԥхьатәи ашықәс азы ҞЧА имҩаԥысуаз афестиваль иалахәын 50-ҩык ауааԥсыра, адырҩашықәсазы – 120-ҩык раҟара. Сынтәа Черқьесск имҩаԥысыз афестиваль «Абаза» иаҭааит 2500-ҩык. Афестиваль алшара ҟанаҵоит адунеи иалаԥсоу аԥсуа-абаза диаспора ахаҭарнакцәа дара-дара реибадырразы», – иҳәеит Ҭаниа.
Иара иазгәеиҭеит афестиваль Аԥсны амҩаԥгара аҵак ду шамоу.
«Хадара злоу ахыдҵақәа ируакуп – еиуеиԥшым атәылақәа рҿы инхо ҳџьынџьуаа рҭоурыхтә ԥсадгьыл ахь ихынҳәыртә еиԥш аҭагылазаашьақәа раԥҵара. Ари афестиваль цхыраагӡоуп ҳџьынџьуаа ҳкультура разхьарԥшра аус аҿы, – ҳәа алкаа ҟаиҵеит Кан Ҭаниа, иагьациҵеит аԥсуааи абазақәеи рыбжьара «абжьааԥнытәи ауаҩытәыҩсатә еизыҟазаашьақәа ҿиалароуп» ҳәа.
«Афестиваль ақәгыларатә программа агәыцәс иҟазаауеит аҭаца аҩнду лыҩнагара иазку ажәытә абаза ҵас ареконструкциа. Аҽны идыргыло ацәыргақәҵатә қьалаҿы ицәыргахоит Ельбырӷан ақыҭа иатәу аетнографиатә музеи, Аԥсны аҳәынҭқарратә музеи рҵәахымҭақәа ирылху аекспозициа. Иара убри ацәыргақәҵатә ҭыԥ аҿы идырбахоит иара убас афестиваль аҳәаақәа ирҭагӡаны ҷыдала арахь иаарго акостиумқәа. Адәы зегьы галереиак аҳасабала иҟалоит, апостерқәа иреиԥшны икьыԥхьу абазақәа ржәытә фотосахьақәа рцәыргақәҵа мҩаԥысуеит, «Ҳабазоуп ҳәа рхы иазырҳәоит» зыхьӡхо. Абаза милаҭтә чысқәа ргьамабара рылшоит изҭаху зегьы, урҭ ҷыдала ирхианы иааргоит Ҟарачы-Черқьестәылантә ИАЕ «Алашара» иатәу Аҳәса рхеилак алахәцәа», – ҳәа еиҭалҳәеит Арӡынԥҳа.
АААК Аҳәса Рхеилакқәа рнапхгаҩы иазгәалҭеит афестиваль аиҿкааҩцәа раԥхьаӡа иргыланы хықәкыс ишрымоу «ҳаауажәлар амилаҭтә цәа зхоу аныҳәа ԥшӡа ҳамҭас рыҭара, зҭоурыхтә ԥсадгьыл ахь иаауа ҳашьцәа абазақәеи ҳареи акультура аганахьала ҳҽеимаҳдартә аҟаҵара».
Лара иацҵаны илҳәеит, афестиваль хықәкы хадас ишамоу – аԥсуа-абаза жәлар реидкылара, уи азҵаара аӡбарагьы аиҿкааҩцәа азнеиуеит «еицаҳзеиԥшу аҭоурых агәылаԥшрала» ҳәа.
«Убри азоуп асценартә план аҟны аҭоурыхтә, аетнографиатә материал абас азҿлымҳара ду замоу. Уаанӡа ҳшыҟаз атәы аиҭаҳәара хымԥадатәны иҳаԥхьаӡоит иахьа ҳзакәу аилкааразы, ҳмилаҭтә хдырра ашьақәыргыларазы. Уаанӡатәи ҳакзаара ҩаԥхьа ҳазааироуп, уи ада ҳмаҭәаӡам, ас еиԥш иҟоу аусмҩаԥгатәқәа убри аус иацхраауеит», – ҳәа азгәалҭеит лара.
«Сынтәа атурнир иалахәуп ақалақьқәа Москва, Санкт-Петербург, Калининград, Шәача рҟынтә аспортсменцәа, убасгьы Ҟарачы-Черқьесиа, Адыгатәыла, Нхыҵ Уаԥстәыла, Аахыҵ Уаԥстәыла, Ҟабарда-Балкариа, Ингәыштәыла рҟынтә аспортсменцәеи Аԥсны ақалақьқәа зегьы рҟынтә ақәԥаҩцәеи. Ҳтурнир ақәратә категориақәа ҩба рыла еихшаны имҩаԥысуеит. Акадетцәеи ақәыԥшцәеи ҳәа. Акадетцәа – 15-16 шықәса рхыҵуеит. Ақәыԥшцәа – 17-18 шықәса. Зынӡа 200-ҩык раҟара алахәцәа ыҟоуп», – иҳәеит Боџьгуа.
Акультуратә-спорттә фестиваль «Абаза» мҩаԥысуеит Аԥсны хымш рыбжьара, иагьхацыркхоит жьҭаара 16 рзы Гәдоуҭа, ҩымш ицало зхы иақәиҭу аиқәԥаразы атурнир ала. Жьҭаара 18 рзы афестиваль Аҟәаҟа имҩахыҵуеит, иагьацҵахоит Амҳаџьырцәа рыԥшаҳәаҿы, Аԥсуа драматә театр аҿаԥхьа акультуратә программала. Аҟәа аныҳәа алагоит асааҭ 13:00 рзы иаахәлаанӡагьы ицалоит.
АААК аилазаашьаҿы иаԥҵоуп Иреиҳаӡоу ахеилак ахантәаҩы иаппарат
Мусса Егзакь идҵала АААК аилазаашьаҿы иаԥҵоуп аусбарҭа ҿыц – Аконгресс Иреиҳаӡоу ахеилак ахантәаҩы иаппарат.
Адунеизегьтәи аԥсуа-абаза конгресс Иреиҳаӡоу ахеилак ахантәаҩы Мусса Егзакь инапы аҵаиҩит АААК аилазаашьаҿы Аконгресс Иреиҳаӡоу ахеилак ахантәаҩы иаппарат аԥҵаразы адҵа. Аппарат дахагылеит Кан Ҭаниа.
Ҿыц иаҭоу анапхгаҩы иазгәеиҭеит, аппарат – анапхгараҭаратә усбарҭак аҳасабала ишықәымгыло, уи Аконгресс аԥҟаԥҵәатә усура амҩаԥгара еиқәзыршәо, ахантәаҩы инапынҵақәа рынагӡара иацхраауа аилазаашьатә ҟәшаны ишыҟоу.
АААК арегионалтәи, аҭыԥантәи аҟәшақәа аус рыцура агәцаракра ду амазаауеит.
«Иаҭахны иаҳбоит Аконгресс арегионалтәи, аҭыԥантәи ахеилакқәа зегьы русура аҳәаақәҵара, насгьы дара-дара русеицура арҭбаара. Абарҭ ахықәкқәа рынагӡаразы иагьаԥҵан Аконгресс ахантәаҩы Мусса Егзакь иаппарат», – иҳәеит Кан Ҭаниа.
Иара иациҵеит Аконгресс амҽхак аҽшарҭбаауа: арегионалтәи, аҭыԥантәи аҟәша ҿыцқәа ашьақәгылара иаҿуп, ари апроцесс ԥхьаҟагьы иацҵахоит. Иахьазы иаԥҵоуп, аусгьы руеит Аԥсны, Ҭырқәтәыла, Урыстәыла (ҞЧА, ҞБА, Ставрополь, Санкт-Петербург, Москва) рҟны иаарту Аконгресс ахеилакқәа, аха уи зегь макьана «раԥхьатәи шьаҿоуп».
Аусбарҭа ҿыц аҿаԥхьа иқәгылоу ахыдҵақәа ируакуп – Аконгресс есышықәсатәи аусмҩаԥгатәқәа рыплан аиқәыршәара, урҭ ахантәаҩы иҿы рышьақәырӷәӷәара, нас рынагӡара ахылаԥшра, есышықәсатәи афинанстә уҳәа егьырҭ аҳасабырбақәа реиқәыршәара, ахантәаҩы дызлахәу аилатәарақәеи егьырҭ аусмҩаԥгатәқәеи разырхиара, ауааԥсыра разыҳәарақәа аус рыдулара, иара убас ахантәаҩы идҵақәеи иӡбарақәеи инарықәыршәаны ицәырҵуа егьырҭ афункциақәагьы рынагӡара.
Мусса Егзакь идҵала иаԥҵан иара убас аԥсуа-абаза милаҭ рыҿиара ацхырааразы жәларбжьаратәи аилазаара «Алашара» ахада иаппарат. Уи анапхгаҩысгьы даҭоуп Кан Ҭаниа.
Хорошая новость. Респект ✊. Плановость и стратегия, делает акцент на молодые и профессиональные кадры. 🤝🤝🤝.
Лыԥсҭазаара зегьы – амузыкаҿ: ашәаҳәаҩ Лиудмила Логәуа лгәалашәара иазкны
© Логәуаа рҭаацәаратә архив аҟнытә
Ахаҭарақәа
Лиудмила Логәуа лыхьӡ лассы-лассы иавадыргылоз ажәан «раԥхьаҭәи»: раԥхьатәи апрофессионалтә оператә шәаҳәаҩы, мамзаргьы «раԥҳьатәи аԥсуа ҟармаҵыс», ажәлар рҿы ус акәын ишлышьҭаз… Лара лоуп раԥхьатәи аԥсуа опера аҟны ихадоу апартиа зҳәаз, Аҟәа амузыкатә хәылԥызқәа раԥхьаӡакәны реиҿкаара иалагаз.
Лиудмила Логәуаԥха шьҭрала д-Ԥақәашьтәиуп (Очамчыра араион), аха диит Аҟәа, ԥхынҷкәын 10, 1939 шықәсазы. Ақыҭараҿ лаб дыргәалашәоит даара пату зқәыз, зажәа акыр ԥхылнадоз уаҩны, иажәагьы еснагь иазыӡырыҩуан. Ҟәыӷак иакәын иара, аиашаз, ихәыҷқәа рыхәҩык ирылаз абаҩхатәрақәа гәаҭаны, ргәазыҳәарақәа ихаҿы иааганы, илшеит ибзиаӡоу аҵарақәа рыҭара. Убас Лиудмилагьы дшыхәыҷыз амузыкахь илымаз азҿлымҳара ангәарҭа, илԥырхагамхеит, уимоу илыцхраит, илывагылеит.
Қарҭынтә Киевҟа
Раԥхьаӡа аҵараҵаразы Лиудмила днеиуеит Аҟәатәи амузыкатә ҵариурҭахь, уи даналга ашьҭахь дҭалоит Қарҭтәи аконсерваториа. Амузыкаҭҵааҩы Аида Ашьхаруа ишазгәалҭо ала, убраҟа Лиудмила даара дазҿлымҳахоит акомпозитор Дмитри Шведов иҿы акамертә шәаҳәара. Анаҩс иара акрызҵазкуа ароль наигӡоит Логәуаԥҳа лҟазаратә биографиа аҟны.
Қарҭтәи аконсерваториа ахԥатәи акурс аҿы дыштәаз Лиудмила Андреи-иԥҳа диасуеит Киевтәи аконсерваториахь. Уаҟа лара дақәшәоит Украина жәлар рартист Мариа Едуард-иԥҳа Донец-Тессиер напхгара ззылуаз акурс, лара дагьылԥхьаӡон зегьы реиҳа лыԥстазаараҿы ихадаз рҵаҩыс. Урҭ рҩыџьагь ахьеидгылоу афотосахьа Лиудмила Логәуа аҟәатәи луаҭах аҟны есымша иахьубо аҭыԥ аҿы иқәгылан.
Лиудмила Логәуаԥҳа лыстуденттә шықәсқәа рааны, Киев
Киевынтә ихынҳәыз аоператә шәаҳәаҩ қәыԥш раԥхьатәи лконцерт мҩаԥылгеит илызгәакьаз Аҟәа.
Уи лықәгылара иазкны Аида Ашьхаруа абас лыҩуеит: «Диит раԥхьаӡатәи аԥсуа оператә шәаҳәаҩы. Лара лыбжьы – алирика-колоратуратә сопрано, ихьыԥшшәылоу атемб ԥшӡа змоу (ҩбеи бжаки октава) – арегистрқәа зегь рҟны еиҟараны, аҿахарада игауаз, азыӡырыҩцәа хнахит иахаз ацқьаралеи, иуадаҩӡаз ариақәа рынагӡараан иаалырԥшуаз аҟазаралеи. Асцена ианаалоз аԥшра-сахьа бзиаӡа змаз Лиудмила Логәуаԥҳа, ԥсабарала аамысҭашәара дугьы лылан».
Аҩныҟа ахынҳәра
Москватәи Большои театр аҟны шықәсыктәи астажировка ашьҭахь, Логәуаԥҳа шықәсқәак аус луан ақалақь Самарканд, Самаркандтәи аопереи абалети ртеатр аҟны солисткас, еицырдыруа асовет дирижиор Борис Хаикин инапаҵаҟа. Анаҩс, 1971 шықәсазы Лиудмила Логәуаԥҳа дхынҳәуеит Аҟәаҟа, дагьыҟалоит Аԥснытәи аҳәынҭқарратә филармониаҿы солисткас.
Амузыкаҭҵааҩы Асида Царгәыш ишылҳәо ала, Лиудмила Логәуаԥҳа лырҿиаратә мҩа иреиҳаӡоу аҩаӡараҿ ихалеит 1970-1980-тәи ашықәсқәа раан, усҟан ареспублика аҩныҵаҟа лара хыԥхьаӡара рацәала имҩаԥылгон еиуеиԥшым ақәгыларақәа, иара убасгьы активла егьырҭ атәылақәа дырҭаауан.
Лиудмила Логәуа лрепертуар аҟны еиҳарак иҟан аоператә ариақәа: Розина – «Севильски цириульник» аҟнытә (Россини), Џьильда – «Риголетто» аҟнытә (Верди), Баттерфлиаи – «Мадам Баттерфлиаи» аҟнытә (Пуччини), Марфа – «Царскаиа невеста» аҟнытә (Римски-Корсаков). 80-тәи ашықәсқәа раан, Қарҭтәи атеатр асценаҟны Логәуаԥҳа иссирӡаны Виолетта лроль налагӡеит Џьузеппе Верди иопера «Травиата» аҟны.
Лиудмила Логәуаԥҳа, украинатәи акомпозиторцәа рырҿиаратә хәалԥаз. аҟны
Аве Мариеи «Аламыси»
Лиудмила Логәуаԥҳа лҟазартә мҩаҿы иҷыдоу аҭыԥ ааннакылон Пицундатәи ауахәама ауарӷантә зал аҟны ақәгыларақәа. Уаҟа лара имҩаԥылгон ауахәаматә музыка аконцертқәа, илыцықәгылон еицырдыруаз амузыкантцәа-ауарӷан арҳәаҩцәа Сергеи Дижур, Олег Ианченко, Александр Фисеиски.
«Зегьы иргәалашәоит лара лыпрограмма «Аве Мариа», уаҟа концертк аҳәаақәа ирҭагӡаны лара иналыгӡон еиуеиԥшым акомпозиторцәа иаԥырҵахьаз «Аве Мариа» ашәа ахкқәа зегьы», — ҳәа азгәалҭоит Царгәыш.
«Ари аопера ақәыргылара зыбзоуроу адирижиор Лев Џьергениа иоуп, – еиҭалҳәоит Асида Царгәышԥҳа. – Аспектакль Аԥсуа драматә театр аҟны иқәыргылан, ахәаԥшҩы ирбан знызацәык мацара, уи зыхҟьазгьы аоператә театр ахьҳамам оуп. Ахор аҳасабала иқәгылеит акапелла, асимфониатә оркестргьы алахәылацәа рыла инеиҵыхын, Лев Григори-иԥа еидикылеит асолистцәа, апартиақәа дирҵеит, иара ихаҭа уи зегьы напхгара азиуан».
Аԥсуа культура аҭоурых аҿы ихҭыс дуны иҟалаз ари аопераҟны рбаҩхатәра аадырԥшит иналукааша аԥсуа шәаҳәаҩцәа – Борис Амҷба, Томас Кәакәасқьыр, Тото Аџьапуа, Вили Чақмач-иԥа уҳәа убас егьырҭгьы.
Лиудмила Логәуаԥҳа аспектакль аҟны иналыгӡеит аӡӷаб қәыԥш Назира лроль, уи, амузыкаҭҵааҩы Аида Ашьхаруа излалҳәо ала, «абзиабара зылшо, иаҭаххаргьы шәышықәсала ишьақәгылаз атрадициақәагьы рывсра иазыхиоу» аҭыԥҳа лхаҿсахьоуп.
Лиудмила Логәуаԥҳа,1968 шықәса
Еибашьрала аԥышәара
Иуадаҩу ԥышәараны Лиудмила Логәуаԥҳа лыԥсҭазаараҿы иҟалеит 1992-1993 шықәсқәа рзтәи Аԥсны Аџьынџьтәылатә еибашьра. Илхылгаз агәыҿкаареи, ахьаацәгьеи анырра ӷәӷәа арҭеит лгәабзиара, ианыԥшит иара убас артиска лыбжьгьы.
«Аибашьра анцоз, лара дыҟан лқыҭа гәакьа Ԥақәашь, даара ихьанҭаны илхылгон уи аамҭа, акырынтә ӷәӷәала дычмазҩхеит, – еиҭалҳәоит аҟазараҭҵааҩы Асида Царгәыш-ԥҳа. – Лқыҭаҿгьы баша лнапқәа еиқәҵаны дтәамызт, лыкәша-мыкәша иҟаз зегьы далахәын, аибашьцәа дрыцхраауан, афатә ҟалҵон, дыӡәӡәон-дыҳәҳәон, ауҭраҭых аалрыхуан. Зынӡа лхы деигӡомызт… Арахь уаазхәыцыр – аоператә дива, аԥҳәыс ԥшӡа, махәҿыла аџьабаа абара иашьцыламыз. Абас дынхон шықәсык, уи, ҳәарада, лыбжьы ианымԥшыр залшомызт. Лареи сареи аибашьра ашьҭахь ҳанеиқәшәа, ҳаизааигәаны ҳанеибадыр, лара аҳақьымцәа рахь аныҟәара далагахьан, ирацәаны дырхәышәтәуан, аха акгьы ахәомызт, лыбжьы лцәыӡхьан, ашәаҳәара уаҳа илылшомызт».
Аибашьра ашьҭахь, Лиудмила Логәуаԥҳа асценаҿы даара имаҷны дцәырҵуан: зны длыцықәгылеит апианино арҳәаҩы Нинель Бжьаниа, афилармониа асценаҿы, аҩынтә раан – лҩыза, лколлега, «Аламыс» аҟны ихадоу ахаҵа ироль назыгӡоз Борис Амҷба ииубилеи аҟны.
Лиудмила Логәуаԥҳаи Борис Амҷбеи афилармониа асценаҿы, Аҟәа, аибашьра ашьҭахьтәи ашықәсқәа
Арҵаҩы лаҳасабала
Лиудмила Логәуаԥҳа лыбжьы анылцәыӡ ашьҭахьгьы еиқәлырхеит амузыкахь илымаз абзиабара, лҽагьазылкит уи агәыблыра лҵаҩцәа рызнагара. Лара лҵаҩцәа дыруаӡәкуп аоператә шәаҳәаҩы Асҭамыр Кәыҵниа. Раԥхьаӡа акәны Асҭамыр Лиудмила Андреи-иԥҳа лыҩны днеит 2000 шықәсазы, лара лҩыза, апианино арҳәаҩы Етери Адамиа лаԥшьгарала. Уи аамҭазы Лиудмила Логәуа Аҟәатәи аҳәынҭқарратә музыкатә ҵариурҭа аҟны лусура нлыжьхьан, аҵаҩцәа лыдылкылон дахьынхоз лхатә уаҭах аҟны.
«Раԥхьаӡа акәны сара слызнеит саб сицны, –игәалаиршәоит Кәыҵниа, – уамашәа избеит ҭакԥхықәра дула ҳаиԥылара дшазнеиз. Амузыка аҟазшьа шыуадаҩу, аџьабаа шацу атәы кыраамҭа исзеиҭалҳәон. Иара убас, сыԥсҭазаара ашәаҳәара иазыскырц сгәы иҭамзар, лара лахь аныҟәара ҵакы шамам атәгьы азгәалҭеит. Хәыҷыкгьы саашәеит уи ансаҳа, избан акәзар усҟан азы иааҿахҵәаны исмыӡбацызт ашәаҳәара сҭаху, исҭахыму, уи иахҟьангьы лара лахь ахынҳәра маҷк сацәшәон, аха аҵыхәтәаны уи сазааит».
Лиудмила Логәуаԥҳа илылшозгьы илылымшозгьы ҟалҵеит абаҩхатәра злоу аҿар аҟазарахь рхьарԥшразы, аҵаҩцәа азыҟалҵон лыҩны, илымоу аԥышәеи, адырреи дырмеигӡакәа ирыҭо, лхазы акы дашьҭамлакәа. «Лиудмила Андреи-иԥха лыԥсҭазаара зегьы зызкыз амузыка акәын. Зны-зынла лафҵас илҳәалон, данқәыԥшыз дызгәаԥхақәоз шырацәаҩызгьы, лара лзанааҭ оуп насыԥс иалылхыз ҳәа», – еиҭеиҳәоит Асҭамыр.
Лиудмила Логәуаԥҳа
«Зны лара машәырла дкаҳан, лшьапы ԥылҵәеит, дызныҟәомызт, даара ахьаа лыман. Аха аҽазыҟаҵарақәа рынкылара лхаҿгьы иаалымгеит, – игәалаиршәоит Асҭамыр. – Сара сныҟәон лара лахь асинтезатор сыманы, ҳҽазыҟаҳҵон акгьы ҟамлазшәа. Нас оуп ианеилыскаа, аус аҽадцалара лара лзы иаҵанакуаз: уи иабзоураны ахьаа илымаз лхашҭуан, амузыка лгәы-лыԥсы зегьы акәылҵон».
Лиудмила Логәуаԥҳа лмузыкатә салон
Иуадаҩыз аибашьра ашьҭахьтәи аамҭақәа рзы, Лиудмила Логәуа игәхьаалгон акультуратә ԥсҭазаара, аконцертқәа, амузыкатә хҭысқәа. Даара даргәамҵуан акультура арҿиара аӡәгьы а́ха имамшәа иахьыҟалаз. Убасҟан лара лхаҿы иааит, Аԥсны азы иуникалтәыз – аҩнаҿтәи амузыкатә хәылԥазқәа реиҿкаара.
Ашәаҳәаҩ лгәылацәа ибзианы ирдыруан, мызкахьы знык ахԥатәи аихагылаҿы, Аԥсны жәлар рартистка луаҭах аҟны ишымҩаԥысуаз амузыкатә хәылԥазқәа. Лиудмила Андреи-иԥҳа аишәа лырхион, илызнеиуаз лысасцәеи лыуацәеигьы напҭацәы иааиуамызт, ахышәҭ-мышәҭ ааргон. Амузыкатә хәылԥазы иаҭаауан амузыкантцәа, арҿиара знапы алаку уаа, аполитикцәа, аҩызцәа, иара убас гәыкала аҟазара бзиа избоз зегьы.
Амузыкатә хәылԥазқәа рҿы еиҳарак иқәгылоз Лиудмила Логәуаԥҳа лҵаҩцәа ракәын.
Асида Царгәыш ишазгәалҭаз ала, Лиудмила Андреи-иԥҳа амузыкатә хәылԥазқәа реиҿкаара профессионалла дазнеиуан: еиқәшәарацыԥҳьаӡа иаман ахатә тема, ахатә фырхаҵа (еиҳарак урҭ акомпозиторцәа ракәын), иалԥшаахон иҷыдоу, атема иақәшәо, арепертуар. Убас иҟаз ахәылԥазқәа руак аҟны иаазыркьаҿны имҩаԥган Алиса Гыцԥҳа лырҿиаратә мҩа иазкыз аиԥыларагьы: лара еицырдыруа аклассикатә аԥҵамҭақәа рцыԥҵәахақәа налыгӡеит, еиҭалҳәеит амузыка иадҳәалоу аҭоурыхқәа.
«Амузыкатә салон иамоу аҵакы аасҭагьы идуун уи аҵакы, – ҳәа лыԥхьаӡоит Царгәышԥҳа, – раԥхьаӡа иргыланы хадара злаз ҳара-ҳара ҳаибабара акәын. Лиудмила Андреи-иԥҳа еснагь илҳәалон, ҳаҳҭнықалақь ҳаназыхынҳә аамышьҭахьҵәҟьа раԥхьатәи аамҭақәа рзы ииаҭымын, ахаҿра ԥшӡа еицакын, ауаа реибабара ацәмаҷын ҳәа. Лиудмила Логәуа лсалон иаҭаауан еиуеиԥшым азанааҭқәа змаз ауаа: иааиуан аспортсменцәа – ражәеинраалақәа ирыԥхьон, иааиуан амедикцәа, амузыкахь агәыблыра змаз. Исгәалашәоит зны ус дҵас исылҭеит: аҳақьымцәа рԥылара анеиҿаҳкаауаз, сара снапы ианын амедицинеи амузыкеи ирзеиԥшу аиҭаҳәара, амузыка ахәышәтәра шалшо атәы аҳәара».
Амузыкатә, арҿиаратә хәылԥазқәа Лиудмила Логәуаԥҳа акыршықәса инеиԥынкыланы имҩаԥылгон лхазы қьырак аҭнымхкәа, реиҿкаара иацыз аџьабаа зегьы лхы иадҵаны.
Аԥсны жәлар рартистка, «раԥхьатәи аԥсуа ҟармаҵыс» лыԥсҭазаара далҵит ԥхынҷкәын 16, 2013 шықәсазы. Аҟәатәи луаҭах, аамҭақәак рзы аҳҭнықалақь амузыкатә елита ахаҭарнакцәа реиԥыларҭас иҟаз, арҿиаратә ԥсҭазаара иагәеисырҭаз иахьа иҭацәуп, аха урҭ аҭыӡқәа рҟны ихьчоуп ашәаҳәаҩ лҭынха зегьы, хәы змаӡамыз лара лархив. 2019 шықәса – иубилеитәхоит Лиудмила Логәуа лырҿиара абзиабаҩцәа зегьы рзы: лара диижьҭеи иҵуеит 80 шықәса. Убри аҟнытә агәыӷра ҳамоуп уи арыцхә иазкны имҩаԥгахо агәаларшәаратә усқәа ирыхәҭакхап ҳәа лара лархив ауаа рахь ацәыргарагьы
Аҟазара Ахаҭарақәа Лиудмила Логәуа
Аԥсуа бызшәа Виачеслав Чрыгба
Виачеслав Чрыгба: аԥсуа бызшәа аиқәырхараҿы Уельстәи аԥышәа ҳацҳархраар ҳалшоит
Аетнографиа
Баграт Шьынқәба ихьӡ зху аԥсуа бызшәа афонд ахантәаҩы, АААК Иреиҳаӡоу ахеилак алахәыла Виачеслав Чрыгба еиҭеиҳәеит аԥсуа бызшәа аиқәырхара аус аҿы Уельстәи (Британиа Ду) аԥышәа ҳаҿыԥшыр шыҟало.
Аԥсуа бызшәа аиқәырхара аус аҿы жәларбжьаратәи аԥышәа ацхыраара ҳанаҭар алшоит ҳәа иԥхьаӡоит Баграт Шьынқәба ихьӡ зху аԥсуа бызшәа афонд ахантәаҩы, АААК Иреиҳаӡоу ахеилак алахәыла Виачеслав Чрыгба. АААК аинфопортал иаиҭаз аинтервиу аҟны иара еиҭеиҳәеит напхгара ззиуа Афонд аҟны рхы ишадырхәо абызшәа аиқәырхараҿы алҵшәа бзиақәа аазырԥшыз Уельстәи аԥышәа.
Уельс – Британиа Ду иамоу административтә-политикатә хәҭақәа ԥшьба ируакуп. Аамҭак азы уаҟа иҵарны иқәгылан ахатәы бызшәа аиқәырхара азҵаара, иахьазы уи азҵаара ӡбоуп. Уи азы иҟаҵан акомплекстә шьаҿақәа, урҭ рыбзоурала ҳаамҭазы уельстәи абызшәа ахархәара ҭбаа амоуп.
Виачеслав Чрыгба иалкааны иҳәеит, уельстәи апрограмма аҳәаақәа ирҭагӡаны, аҳәынҭқарратә усбарҭақәа – аҭыԥантәи ахеилакқәеи, Уельстәи Амилаҭтә ассамблеиеи официалтә бызшәас рхы иадырхәо рхатәы бызшәа шакәу, уи алоуп аофицалтә материалқәагьы зыркьыԥхьуа. 1982 шықәсазы иаԥҵан ателехәаԥшратә канал – «Уельс, 4-тәи аканал» ҳәа хьӡыс измоу, уи аефир зегьы уельстәи абызшәа мацаралоуп изышьақәгылоу.
«1981 шықәсазы Британиа Ду иаднакылаз атәылауаҩразы азакәан инақәыршәаны, англыз бызшәа аиԥш, уельстәи абызшәа адыррагьы ихадоу акы акәны иҟоуп атәымуаҩы атәылауаҩра иҭаразы», – иҳәеит Чрыгба, инацҵангьы иазгәеиҭеит, абызшәа арҿиаразы апрограмма инақәыршәаны, 2050 шықәсазы Уельс зхатәы бызшәа здыруа рхыԥхьаӡара миллионҩык рҟынӡа рнагара шарбоу.
Аԥсуа ҵарауаҩ иазгәеиҭеит иара убас, абызшәа арҿиаразы апрограмма Уельс аусура ианалага аамҭазы аиҳабыра абиԥара реиҳараҩык рхатәы бызшәа шырзымдыруаз атәы.
«Ҳара ҳҿы аҭагылазаашьа даҽакала иҟоуп: аиҳабыра абиԥара аԥсуа бызшәала ицәажәоит, аха абызшәа рхәыҷқәа иддырҵарц иашьҭаӡам. Ахәыҷбаҳчақәеи ашколқәеи ирҭоу ахәыҷқәа, зхатәы бызшәа зҭаацәара ирҿызҵааз, рдыррақәа ҳарӷәӷәароуп, еизҳарҳароуп. Убри азы иаҳҭахуп иҷыдоу аметодикақәеи, арҵага шәҟәқәеи, агәыԥқәеи: зхатәы бызшәа здыруеи, зхатәы абызшәа ззымдыруеи рзы. Убри ауп иҿыцу, алҵшәа бзиа ҳазҭо азҵаара азнеишьа шьаҭас иамазар иахәҭоу», – инаҵшьны иазгәеиҭеит аԥсуа бызшәа Афонд аиҳабы.
Чрыгба еиҭеиҳәеит, ИАЕ «Алашара» апроект аҳәаақәа ирҭагӡаны, АААК Иреиҳаӡоу ахеилак ахантәаҩы Мусса Егзакь ифинанстә цхыраарала, ахәыҷбаҳчақәеи ашколқәеи рахь иныҟәо ахәыҷқәа рхатәы бызшәа ахьынӡардыруа аилкааразы аҭҵаара шымҩаԥгаз.
«Ахәыҷбаҳчақәеи ашколқәеи рҟны аҭҵаарақәа мҩаԥаҳгон, алагарҭатә классқәа рҟны. Имҩаԥгаз аус алҵшәақәа иаҳдырбеит, зхатәы бызшәа бзианы издыруа рхыԥхьаӡара 30% ишеиҳам. Ус анакәха, 20 шықәса рышьҭахь иҳауеит зхатәы бызшәа ззымдыруа абиԥара. Аԥсуа бызшәа уацәшәаратәы ирласӡаны апозициақәа ацәыӡра иаҿуп», – иҳәеит Виачеслав Чрыгба.
Уажәааигәа, зыӡбахә ҳамоу Афонди аиҿкаара «Алашареи» иҟарҵаз ааԥхьарала Аԥсны даҭааит апрофессор Хавел Лиуис – уельстәи бызшәеи, аминоритартә бызшәақәа реиқәырхареи рзы аспециалист.
«Ҳаспециалистцәа рзы иара имҩаԥигеит аинтерес дуи ахәарҭареи злаз асеминарқәа. Лиуиси ҳареи ҳаимдара ҳарӡӡом, уи иацаҳҵап ҳәа ҳгәы иҭоуп. Убасгьы иазгәаҭаны иаҳамоуп Мусса Егзакь адгылара зиҭо апрограмма аҳәаақәа ирҭагӡаны Уельс аҭаара, урҭ рԥышәа лабҿаба абара, аҭҵаара, анаҩс, аԥсшәеи абаза бызшәеи рыҿиараҿы ахархәаразы», – иҳәеит Виачеслав Чрыгба.
Иара убасгьы инацҵаны иазгәеиҭеит, иахьазы аԥсуа бызшәа арҵаразы ахархәара змоу арҵаратә программа хада алҵшәа дук аашьҭра шалымшо атәы, «еиҳаракгьы уи зыдҳәалоу, ҳаамҭазтәи апрограмма ззырхоу – зхатәы бызшәа бзианы издыруа ахәыҷқәа ахьракәу ауп. Ус еиԥш иҟоу ахәыҷқәа ақалақьқәа рҿы имаҷуп».
Иахьазы аԥсуа бызшәа Афонд аус аднаулоит ашколқәранӡатәи арҵагатә шәҟәқәа реиҭагара. Урҭ атәым милаҭ рхаҭарнакцәа англыз бызшәа дырҵаразы Оскфордтәи ауниверситет еиқәныршәаз арҵагатә цхыраагӡақәа роуп. Чрыгба иажәақәа рыла, уажәазы урҭ аԥсуа бызшәазы адаптациа рзура иаҿуп, насгьы, иааидкыланы иуҳәозар, ацхыраагӡақәа рҿы иаагоу аметодикақәа аԥышәара иахрыжьхьеит, ибзиоу алҵшәақәагьы аадырԥшит.
«Ҭагалан инаркны, ахәыҷбаҳчаҿы иаԥҵахоит аексперименталтә гәыԥ. Уи агәыԥ аҟны еизгахоит зхатәы бызшәа ззымдыруа ахәыҷқәа. Урҭ рбызшәа дҳарҵалоит иҿыцу аметодикала», – ҳәа Афонд ахықәкқәа дрылацәажәо еиҭеиҳәеит Виачеслав Чрыгба.
Баграт Шьынқәба ихьӡ зху аԥсуа бызшәа афонд, ахатәы бызшәа аиқәырхареи аҿиареи ирызку азҵаарақәа аус рыднаулоит. Афонд иаԥнаҵоит абызшәа аҵаразы иахьатәи аамҭақәа ирықәшәо аметодика ҿыцқәа.
Иуникалтәу, иҳазгәакьоу: Аԥсны анҭыҵ аԥсшәа аҵаразы лшарақәас иҟоу
Еицырдыруа аԥсуа сахьаҭыхҩы Заур Мықәба ицәыргақәҵа Аҟәа иаатит
Аԥсны
Аҟәа, Ацәыргақәҵатә зал хадаҟны иаатит Заур Мықәба 75-шықәса ихыҵра иазку аекспозициа.
Заур Мықәба иавтортә експозициа аатит Аҟәа, аԥшьаша, лаҵарамза 2 рзы. Ацәыргақәҵа асахьаҭыхҩы 75-шықәса ихыҵра иазкуп. Ихадоу ацәыргақәҵатә зал аҟны ицәыргоуп асахьаҭыхҩы еиуеиԥшым ашықәсқәа рзы иҭихыз иусумҭақәа, урҭ, ҳәарада, аҭааҩцәа зегьы ирызцәырыргеит азҽлымҳара ду. ​
Асахьақәа баша рыхәаԥшра адагьы, иааухәар ҟалоит: аекспозициа аформат ала ацәыргақәҵа-аиармарка аҳасабала еиҿкаауп. Асахьаҭыхҩы иусумҭақәа жәпакы Европа ахатә галереиақәа рҟны иҵәахуп.
Автор гәаартыла иҳәоит – иҟазараҿы гәышьҭыхгас имоу Аԥсны шакәу, иара иԥсадгьыл ауп иусумҭақәа реиҳарак зызку.
«Араҟа ицәыргоу сусумҭақәа рыҟнытә қәрала зегьы иреиҳау ҭысхит 1978 шықәсазы. Графикала иҭыху апеизаж ауп. Бзиа избоит еиуеиԥшым атехникақәеи, ашәыгақәеи рыла аусура. Сара сзы гәахәара дупп сусумҭақәа ауаа азҿлымҳара ахьрызцәырнагаз. Араҟа сҩызцәагьы рацәоуп, адгылара сырҭарц имҩахыҵыз», - иҳәеит асахьаҭыхҩы.
Ацәыргақәҵа иаҭааз, Аԥсны асахьаҭыхыҩцәа Реидгыла ахантәаҩы Витали Џьениа иажәаҿы, Зураб Мықәба «аҿыханҵа амаестро» ҳәа ихиҳәааит, иагьазгәеиҭеит, уи Аԥсны иреиӷьӡоу асахьаҭыхыҩцәа дшырхыԥхьаӡалоу.​
«Араҟа иаҳбо аусумҭақәа даараӡа иҵаулоуп. Иара ипеизажқәа, ианакәызаалак есымша улаԥш рыдхалоит, акы еиԥшымкәа иҟоуп», - иҳәеит Џьениа.
Ацәыргақәҵа аус аулоит лаҵарамза 15 рҟынӡа. Уи аҭаара хәыда-ԥсадоуп.​
Акультура Дырмит Гәлиа
Жәлар рпоет Дырмит Гәлиа игәалашәара иазку ацәыргақәҵа Аҟәа иаатит
Аԥсны
Аԥсуа литература ашьаҭаркҩы Дырмит Гәлиа ииубилеи иазку ацәыргақәҵа аадыртит Аҟәа.
Аԥсуа литература ауасхыршьҭаҵаҩ, аԥсуа ҩыра аԥҵаҩы Дырмит Гәлиа 145-шықәса ихыҵра иазку ацәыргақәҵа аатит Аҟәа, Аԥсны асахьаҭыхыҩцәа реидгыла ацәыргақәҵатә зал хада аҟны аԥшьаша, хәыжәкыра 14 азы.
Амузеи аиҳабы Светлана Кәарсаиаԥҳа АААК аинфопортал иазеиҭалҳәеит, ацәыргақәҵа аартра егьырҭ аиубилеитә рыцхәқәагьы шзрықәшәаз – раԥхьатәи аԥсуа газеҭ «Аԥсны» аҭыҵра 100 шықәса ахыҵреи, Дырмит Гәлиа илитературатә-мемориалтә музеи 45 шықәса ахыҵреи. Иара убасгьы ацәыргақәҵа аартын Дырмит Гәлиа иҷкәын Гьаргь Гәлиа имшира аҽны.
«Сынтәа убас еиқәшәеит, Дырмит Гәлиа 145 шықәса ихыҵра иазку ацәыргақәҵа, иара иҷкәын аиҳабы имшира аҽны иаартын. Ҵыԥх уажәааны абри аҭыԥ аҟны имҩаԥган афотоцәыргақәҵа Гьаргь Гәлиа 105-шықәса ихыҵра иазкыз. Абас арыцхәқәа реиқәшәара амистикатә ҟазшьа амоуп», – лҳәеит лара.
Светлана Кәарсаиаԥҳа иазгәалҭеит, ас еиԥш аусмҩаԥгатәқәа Алитературатә-мемориалтә музеи аҟны рымҩаԥгара ахьзалмыршахо иахҟьаны, ацәыргақәҵатә зал хада аҟны ишеиҿкааз.
«Амузеи аҭагылазаашьа даара иуашәшәыроуп. Ацәыргақәҵа хәыҷқәа амузеи ахолл аҟны имҩаԥаҳгоит, аха, ҳәарада, уи азхом. Инарҭбааны ацәыргақәҵа ахьеиҿаҳкааша азал ҳамаӡам», – ҳәа гәаартыла илҳәеит Кәарсаиаԥҳа.
Ацәыргақәҵа аартраҟны дықәгылеит Аԥсны акультуреи аҭоурыхтә-культуратә ҭынха ахьчареи рминистр Ельвира Арсалиаԥҳа. Уи иазгәалҭеит, Дырмит Гәлиа иԥсҭазаареи ирҿиареи ирыдҳәалоу аекспонатқәа реизгаразы амузеи аусуҩцәа аус ду шымҩаԥыргаз.
«Ацәыргақәҵа еиднакылаз аекспонатқәа Аԥсны ауааԥсыреи, уи асасцәеи азҿлымҳара рызцәырнагоит, еиҳарак аҽар рыбжьара. Дырмит Гәлиа еиԥш иҟоу ауаа дуқәа ргәалашәара ҳмырӡроуп, рыӡбахә еиҭаҳҳәалароуп. Иналукааша аурыс шәҟәыҩҩцәа Аԥсны ианаҭаауаз, раԥхьаӡа иргыланы Дырмит Гәлиа сасра изымҩахыҵуан», – лҳәеит Арсалиаԥҳа.
Аусмҩаԥгатә аҟны убасгьы дықәгылеит Аԥсны Аҳәынҭқарра ахада иабжьагаҩ, апоет Владимир Занҭариа. Уи иазгәеиҭеит Дырмит Гәлиа аԥсуа литература аҿиарахьы хәы змаӡам алагала шыҟаиҵаз.
«Шәахәаԥш, аламала џьара иуԥымло иуникалтәу афотосахьақәеи адокументқәеи шаҟа цәыргоу абраҟа. Арҭ афотосахьақәа рыла, сара сгәанала, ҳҿари, ҳашколхәыҷқәеи рааӡара ҳалшоит», – ҳәа азгәеиҭеит Занҭариа.
Аԥсны ахада иабжьагаҩ агәыӷра ааирԥшит, ҳаԥхьаҟазы Алитературатә-мемориалтә музеи ареставрациа азура алшахоит ҳәа, убасгьы атәыла ахадара рыхьӡала амузеи аусуҩцәеи, ацәыргақәҵа аиҿкаара иалахәызи зегьы иҭабуп ҳәа реиҳәеит.
«Ари азҵаара еснагь ҳазхәыцуеит, ҳгәы иҭоуп, избан акәзар ҳара ҳзы уи иԥшьоу ҭыԥк иаҩызоуп. Даҽазныкгьы иҭабуп ҳәа расҳәар сҭахуп амузеи аусзуҩцәа, абарҭ иуникалтәу архивтә материалқәа ирыхӡыӡааны иҵәахны иахьрымоу, насгьы ҳарҭ иаҳбартә азы алшара ахьҳарҭо», – иҳәеит Занҭариа.
Аԥсны асахьаҭыхыҩцәа реидгыла ацәыргақәҵатә зал хада аҟны иаарту Дырмит Гәлиа 145-шықәса ихыҵра иазку ацәыргақәҵа аҭааҩцәа рзы даҽа хәымш аус аулоит.
Аԥсуа литература ашьаҭаркҩы, Аԥсны Жәлар рпоет, арккаҩы, аҵарауаҩ, абызшәаҭҵааҩы Дырмит Гәлиа диит 1874 шықәса жәабран 21 азы, Гәылрыԥшь араион Уарча ақыҭан.
Дырмит Гәлиа – иналукааша алитературатә аԥҵамҭақәеи аҭҵаарадырратә усумҭақәеи дравторуп, уахь иаҵанакуеит 1912 шықәсазы иҭыҵыз раԥхьатәи аԥуса шәҟәы «Ажәеинраалақәеи ахьӡыртәрақәеи». Иара иоуп иаԥызҵаз раԥхьатәи адраматә кружок «Шарԥыеҵәа», иара иаԥшьгаралоуп Аԥсны ақыҭақәа рҿы иқәгыло ишалагазгьы раԥхьатәи аԥсуа театртә труппа. Убасгьы, Дырмит Гәлиа иоуп 1919 шықәсазы иҭыҵыз раԥхьатәи аԥсуа агазеҭ «Аԥсны» редакторс иамаз.
1967 шықәсазы Аԥсны иаԥҵан Дырмит Гәлиа ихьӡ зху Аҳәынҭқарратә премиа алитературеи, аҟазареи, архитектуреи рхырхарҭала. Апремиа анашьара мҩаԥысуеит ес-хышықәса.
Аԥсны Жәлар рпоет Дырмит Гәлиа игәаларшәара иазкыз арҿиаратә хәылԥазы мҩаԥысит Москва
Аԥсны ахьыԥшымра азхаҵара амш аҽны атәыла ауааԥсыреи асасцәеи Аԥсны раԥхьатәи ахада Владислав Арӡынба игәалашәара аҳаҭыр ршьеит
© http://presidentofabkhazia.org/
Аԥсны раԥхьатәи ахада анышә дахьамадоу иқыҭа гәакьа Ешыра. Владислав Арӡынба ихьӡ ахааназ Аԥсны аҭоурых иазынхоит
Аԥсны ахьыԥшымра азхаҵара амш аҽны аҳәынҭқарра аиҳабыреи атәылауааи ашәҭшьыҵәрақәа шьҭарҵеит иара убас Аԥсны аҩбатәи ахада Сергеи Багаԥшь инышәынҭраҿгьы
Сергеи Багаԥшь ихьӡ зху ашҭаҿы аиармарка аартын, уи анҟы Аԥсны араионқәа зегьы рҟынтә аделегациақәа рқыҭанхамҩатә аалыҵ цәырыргеит
Аԥсны Аҳәынҭқарра ахада Рауль Ҳаџьымба Аԥсуа драматә театр дыҩналоит
Самсон Ҷанба ихьӡ зху Аԥсуа драматә театр аҟны имҩаԥгаз аныҳәатә концерт ауаа рацәа еизнагеит
Аконцерт аҭааҩцәа гыланы Аԥсны Аҳәынҭқарратә гимн иазыӡырҩуан
Аԥсны ахада Рауль Ҳаџьымба даԥхьеит Ахьыԥшымра азхаҵара амш иазкны иҟаиҵаз адныҳәалара
Аныҳәатә концерт аҟны иаԥхьеит Урыстәылатәи Афедерациа ахада Владимир Путин иҟаиҵаз адныҳәаларагьы
Аԥсуа драматә театр аҟны имҩаԥысуаз аныҳәатә концерт ахәаԥшцәа
Аԥсны ауааԥсыра рахь адныҳәалара ҟалҵеит иара убас Урыстәыла Афедералтә еизара Афедерациақәа Рхеилак ахантәаҩы Валентина Матвиенко. Лыхьӡала иаашьҭыз адныҳәалара иаԥхьеит аныҳәатә концерт аҟны
Аԥсны аҳәынҭқарратә хортә капелла Аԥсуа драматә театр асценаҿы
Аконцерт апрограмма иахәҭакын иара убас Кавказ жәларқәа рыкәашарақәагьы
Афотосахьаҿы: Аҟәатәи аԥшаҳәаҿы ажәлар ргәырӷьара Аԥсны ахьыԥшымра азхаҵара амш азы
Аныҳәатә гәалаҟара змоу ақалақь ауааԥсыра Аҟәа аԥшаҳәаҿы инеиааиуеит.
Брехаловка ҳәа иахьашьҭоу аҭыԥ акәша-мыкәша уаала иҭәын
Афотосахьаҟны: милаҭ маҭәала еилаҳәоу аҭыԥҳа. Ари аҽны ақалақь амҩадуқәа рҟны амилаҭ маҭәа зшәыз аӡәырҩы уԥылон
Афотосахьаҟны: аныҳәатә концерт алахәҩы амилаҭ ашәақәа наигӡоит
Аԥшаҳәаҿы имҩаԥысуаз аныҳәатә концерт рхы аладырхәит зынӡа иқәыпшыз артистцәагьы
Урҭ лымкаала ирызҿлымҳан ахәаԥшцәа хәыҷқәа
Аконцерт алахәцәа «Аиҩызаратә кәашара» нарыгӡоит
Асоло налыгӡоит акәашаҩ қәыԥш
Аҟәатәи аԥшаҳәаҿы имҩаԥгаз аконцерт еиуеиԥшым ақәгылара шьахәқәа рыла ауаа ргәы ҟанаҵеит
Аҟәатәи аԥшаҳәаҿы имҩаԥысуаз аныҳәатә концерт
Нанҳәа 26 – ахьыԥшымра азхаҵара амш ахыркәшамҭаз Аҟәатәи ажәҩан арлашеит аныҳәатә салиут
Урыстәылатәи Афедерациа Аԥсны ахьыԥшымра азханаҵеижьҭеи 10 шықәса аҵра амш азы Аҟәа имҩаԥысит аныҳәатә усмҩаԥгатәқәа. Аныҳәа шымҩаԥысыз шәахәаԥш Адунеизегьтәи аԥсуа-абаза конгресс аинформациатә портал аҟны.
Аҟәа иазгәарҭеит ахьыԥшымра азхаҵара аиубилеи: жәашықәса раԥхьа, нанҳәа 26 рзы Урыстәылатәи Афедерациа усҟан ахадас иҟаз Дмитри Медведев адунеижәларбжьара ирылаиҳәеит Аԥсныи Аахыҵ Уаԥстәылеи рхьыԥшымрақәа шазхаиҵаз.
Шьыжьнаҵа аҳҭнықалақь ауааԥсыреи асасцәеи Аԥсны раԥхьатәи ахада Владислав Арӡынбеи, аҩбатәи ахада Сергеи Багаԥшьи анышә иахьамадоу аҭыԥқәа ирҭааны ашәҭшьыҵәрақәа шьҭарҵеит, ашәҭқәа шьҭарҵеит иара убас Аџьынџьтәылатә еибашьра афырхацәа ахьжу Ахьӡ-аԥша абаҳчаҿгьы.
Анаҩс ақыҭанхамҩатә цәыргақәҵа аатит, уи иалахәын Аԥсны араионқәа зегьы рхаҭарнакцәа. Ацәыргақәҵа аҭааҩцәа зегьы алшара рыман амилаҭ чысхкқәа ргьама абара. Иара убри аамҭазы ауааԥсыра ргәырӷьара ашҭа иқәдыршуан, жәлар рашәақәа рҳәон, ԥсыуала икәашон. Аныҳәа иацҵахеит Самсон Ҷанба ихьӡ зху Аԥсуа драматә театр аҟны имҩаԥысыз аконцерт ала. Агәаҳәара змаз зегьы аҭаарц рылшон Аҟәа аԥшаҳәаҿы имҩаԥысуаз аконцертгьы.
Аныҳәамшы хыркәшан асалиут ала, уи ихьыԥшым Аԥсны аҳҭнықалақь Аҟәа иҩахыкны ажәҩан арлашеит.
Аҟәа Азхаҵара амш Аныҳәа
Мусса Егзакь ҞЧР
ҞЧА Апарламент ахантәаҩы ихаҭыԥуаҩ Мусса Егзакь: аԥышәа – ажәлар рыбжьы унарҳауеит
Ахҭысқәа
ҞЧА Апарламент ахантәаҩы ихаҭыԥуаҩс иалху, Адунеизегьтәи аԥсуа-абаза конгресс ахантәаҩы Мусса Егзакь, АААК Аинфопортал иазеиҭеиҳәеит ари амаҵураҟны дзыхьӡарц ииҭаху, гәҭакқәас имоу.
Цәыббра 25 рзы ҞЧА Апарламент асессиаҟны Адунеизегьтәи аԥсуа-абаза конгресс ахантәаҩы Мусса Егзакь далхын Ҟарачы-Черқьессиатәи Ареспублика Жәлар Реизара ахантәаҩы ихаҭыԥуаҩс. Иара АААК Аинфопортал иазеиҭеиҳәеит ари имаҵураҟны иҟаиҵарц ииҭаху, гәҭакқәас имоу.
«Уи аҭыԥ иамаз аура ҳаԥсахит, аҭаацәареи ахәыҷқәеи рыҿиаразы иахәҭоу зегьы аԥаҳҵеит. Ари акоммерциатә проект анаԥшьаҳгоз, раԥхьаӡа иргыланы ҳара ҳазхәыцуан, имҩахыҵуа ауаҩы изы акомфорт аԥҵара, ҿыц еиҵагылоу аурыс абиԥара ргәы бзианы, амч рыланы еизҳаларц азы, – ҳәа еиҭеиҳәоит Мусса Ҳабал-иԥа. – Убас, «Гранд Канион» иаҵанкуа аспорттә клуб «Лидер спорт» аҟны аус ауеит «Ахәыҷтәы спорттә академиа», уи асекциақәа рҟны зықьҩык инареиҳаны ахәыҷқәа рҽазыҟарҵоит. Урыстәыла ачемпионцәа рыдагьы, ҳара иҳааӡеит Европеи адунеи ачемпионцәа».
Абизнес аҟны еффективла аусқәа рынагӡара адагьы, жәашықәса инареиҳаны, ИАЕ «Алашара» аҟны аус зуа Мусса Егзакь идгылаҩцәеи иареи Нхыҵ Кавкази Аԥсныи имҩаԥыргоит абаза жәлар рбызшәеи, ркультуреи реиқәырхареи рыҿиареи ирызку агуманитартә программақәа.
«Апрофессионалтә командеи, аҭыԥан аусқәа шыҟаҵәҟьоу адырреи, нас убри зегьы Кавказ жәларқәа рхаҭарнакцәа иҳалааӡоу акультуреи нацуҵар, иуоуеит уамашәа иубаша асинергиатә еффект, – ҳәа инаҵшьны иазгәеиҭеит Мусса Егзакь. – Ҳара ҳусура иадҳаԥхьалоит имаашьо, абзиара аԥҵара иашьҭоу ауаа, ауаҩы ихы агәрагара иоурц азы аҭагылазаашьақәа аԥаҳҵоит, идунеидкылашьа ҳаԥсахуеит. Сара агәра ганы сыҟоуп, иаԥаҳҵаз модель – апатриотизм злоу, иӷәӷәоу аграждантә еилазаара ашьақәыргылара амодель – ҿырԥшы бзиак аҳасабала ҳтәыла араионқәеи, иара убас Урыстәыла арегионқәеи рҿы қәҿиарала ахархәара алшоит ҳәа».
Мусса Егзакь еиҭеиҳәеит, акыршықәсатәи иусура иалагӡаны аиланхарҭақәеи, ақалақьқәеи рхадарақәа рымадара аԥышәа ширҳаз, иааидкыланы – ҞЧА администрациа амадара аԥышәагьы уахь иналаҵаны. Убри зегьы стиумлҵас изыҟалеит «аполитика аганахь» ихы ирхарц азы.
Ҿыц иалху ҞЧА Апарламент ахантәаҩы ихаҭыԥуаҩ иазгәеиҭеит, ауааԥсыреи абизнеси рзы иманшәалоу аҭагылазаашьақәа раԥҵаразы арегионалтә закәанԥҵара аиӷьтәра гәцаракрала иҽазикырц игәы ишҭоу.
«Ҳарҭ (абазақәа – аред.) хазы, адгьылбжьахаҿы инхо милаҭны ҳаҟаӡам. Убри аҟнытә амилаҭрацәа ахьынхо ҳреспубликаҟны иҟаҳҵалак, еиуеиԥшым азҵаарақәа рыӡбаразы ииашоу амодельқәа аԥаҳҵозар, ҳәарада, анаҩс урҭ амодельқәа, иаарласны ҞЧА инхо амилаҭкәа зегьы ирныԥшуеит, ирылаҵәоит», – иҳәоит Егзакь, инацҵангьы иазгәеиҭоит, азакәанԥҵаратә усура «раԥхьаӡа иргыланы – ҭакԥхықәра дууп» ҳәа.
АААК Иреиҳаӡоу Ахеилак ахантәаҩы убасгьы дрылацәажәеит, акакалагьы иаликааит имаҵура ҿыц аҟны аус здиулараны дыҟоу азҵаарақәа.
«Азиндырратә еилкаарақәа маҷк ҳрыцәхьаҵны иаҳҳәозар, иахьазы, раԥхьаӡа иргыланы ихадоу зҵаарақәаны сара исыԥхьаӡоит – ахәыҷқәа рааӡара, амилаҭ бызшәақәа реиқәырхара, аҵараиура асистема аиӷьтәра. Иҷыдоу ахылаԥшра рыҭатәуп ашколқәеи ахәыҷбаҳчақәеи – ҳтәыла аԥеиԥш зхьыԥшу ахәыҷқәа иахьа ирылаҳааӡо ауп», – иҳәеит Мусса Егзакь.
Иара инаҵшьны иазгәеиҭеит, абызшәа аиқәырхара – «амилаҭ аиқәырхара» шакәу.
«Апарламент аҟны аусура ҳхы иаҳархәар ҳҭахуп, абызшәа аиқәырхара иазку азҵаарақәа рыла асистематә ҟазшьа змоу, ихәарҭаны ишьақәыргылоу, гәаартылатәи аицәажәара аиҿкааразы. Иаԥҵалатәуп аҳәынҭқарратә программа абызшәа ахьчара хықәкыс измоу – иарбанзаалак ажәлар, ус анакәха аҳәынҭқаррагьы зықәгылоу уасхырк аҳасабала», – иҳәоит Мусса Егзакь.
Аицәажәара хыркәшауа, ҿыц иалху ҞЧА Апарламент ахантәаҩы ихаҭыԥуаҩ агәыӷра ааирԥшит, ҞЧА Жәлар Реизараҟны иусура маншәалахап ҳәа.
«Агәра ганы сыҟоуп, Жәлар Реизара адепутатцәа еидгыланы русеицуреи ҳалхыҩцәа иҳарҭо адгылареи неицланы аихьӡара ҳаракқәа ҳарҭоит ҳәа», – иазгәеиҭеит Мусса Егзакь.
2019 шықәсазы ҞЧА Апарламент аҭоурых аҿы раԥхьаӡа акәны иалагалан ҞЧА Жәлар Реизара ахантәаҩы ихаҭыԥуаҩцәа ҩыџьа рмаҵурақәа. Убарҭ амаҵурақәа рахь иалхын Мусса Егзакьи Альбина Аслануковеи. Урҭ ауаажәларра рыхьӡала аус руеит, уалафахәыда.
Зыԥсы ҭоу алегенда, амузыка адунеи уагәылазхало: Хьыбла Гьерзмаа XVII-тәи лфестиваль мҩаԥысит Аҟәа
Ахҭысқәа
XVII-тәи афестиваль «Хьыбла Гьерзмаа шәаалыԥхьоит…» мҩаԥысит Аҟәа, астадион «Динамо» аҟны, жьҭаара 20 рзы.
Ишәгәалаҳаршәоит, сынтәатәи афестиваль хәажәкырамзазы ишаатыз Москватәи аконсерваториа Азал ду аҟны, иагьазкын уи – 2017 шықәсазы зыԥсҭазаара иалҵыз Хьыбла Гьерзмаа ҩыза дус, мҩақәҵаҩыс илымаз иналукааша аоператә шәаҳәаҩы, Асовет Еидгыла жәлар рартист, Большои театр асолистс иҟаз Зураб Соткилава игәалашәара.
Хьыбла Гьерзмаа XVII-тәи лфестиваль мҩаԥысит Аҟәа
Жьҭаара 20 рзы афестиваль аҳәаақәа ирҭагӡаны Аҟәа аԥсуа хәаԥшҩы иҿаԥхьа иқәгылеит Ҭаҭарсҭан аҳәынҭқарратә симфониатә оркестр, Лев Конторович напхгара ззиуа Академиатә хор ду «Ахортә шәаҳәара аҟазацәа», урыстәылатәи аоператә шәаҳәаҩы, Башкортостан жәлар рартист Ильдар Абдразаков, иара убас, ҳәара аҭахума, Хьыбла Гьерзмаа лхаҭа.
Аланарԥшыра дуӡӡа хәыда-ԥсада
Афестиваль апрограмма даара ибеиан, номерцыԥхьаӡа – гәылҭәаан, ҵакыла иҭбаан, аоригиналра аҵан.
«Ари – Аҟәа ааигәа-сигәа иахамшҭуа ланарԥшыра дуӡӡоуп. Хьыбла Гьерзмааи афестиваль асасцәеи иџьашьахәу, зеиԥш ыҟам амузыка адунеи ҳагәылархалеит. Иҭабуп абас аныҳәа ԥшӡа ахьҳзыҟарҵаз», – ҳәа ахҭыс илызцәырнагаз ацәаныррақәа ҳацеиҩылшеит Аԥсуа телехәаԥшра апродиусер Анжела Бебиа.
Афестиваль «Хьыбла Гьерзмаа шәаалыԥхьоит…» адунеи зегь аҟынтә абзиабаҩцәа арҳахьеижьҭеи акрааҵуеит. Ус иҟоу ахәаԥшцәа афестиваль аҭаара рҽазыршәоит иара ахьымҩаԥысуазаалак, даргьы усҟан ҭыԥс иахьыҟазаалак.
«Хьыбла Гьерзмаа – зыԥсы ҭоу легендоуп. Аҟәа астадион аҿы аконцерт шымҩаԥысуа анҳаҳа, гәыҩбарада иаразнакала аҽеидкылара ҳалагеит, ҳагьааит арахь Краснодарынтәи. Еиҳарак ҳгәы зырԥшааз – лыԥсадгьыл аҿы, лыуаажәлар рзы адунеи зегьы еицырдыруа аоператә шәаҳәаҩы хәыда-ԥсада аконцертқәа ахьымҩаԥылго ауп. Ҳҩызцәеи ҳареи агәахәара дуӡӡа ҳауит. Иҭабуп идуӡӡаны, ҳшәеихырхәоит», – лҳәеит ахәаԥшҩы Саида Бакиева.
Артистцәа асценахь рцәырҵрақәа зегьы акыраамҭа имеихсыӷьуаз анапеинҟьабжь рыцын. Хьыбла Гьерзмаа иналыгӡоз ариақәа доусы игәаҵанӡа инеиуан.
«Ҳгәырӷьара ҳәаак амам! Ирлас ишԥанҵәеи аконцерт! Шықәс дуӡӡак иҳазхаша аемоциақәа ҳауит. Иҭабуп ҳәа лаҳҳәоит Хьыбла, нас аиҿкааҩцәагьы зегьы иахьа иаҳзыҟарҵаз, акыраамҭа ҳгәы иҭымҵәо аҳамҭа ду азы!» – лҳәеит Аҟәа инхо Миранда Амԥар.
Хара имгакәа адунеи зегьы ирылаҵәо, «ишедевр мацароу»
Афестиваль аҟны дықәгылеит иара убас аԥсуа балерина қәыԥш, Санкт-Петербург иҟоу Аурыс балет академиа иҭоу Кристина Ҷкәотуаԥҳа. Ҷыдала лара лықәгыларазы астадион аҿы абалеттә плошьадка ргылан. Аҭыԥҳа лықәгылара ахәаԥшцәа ргәы ҟанаҵеит.
«Угәы архыҭхыҭуеит абас абаҩхатәра злоу аҿар шҳамоу анубалак. Кристина лықәгылара сыбла сзаҟәымго сахәаԥшуан. Агәра ганы сыҟоуп, хара имгакәа даҽа ԥсыуа еҵәахәык адунеи зегьы дышрылаҵәо», – ҳәа лыԥхьаӡоит ахәаԥшҩы Марта Воуԥҳа.
Абалерина қәыԥш Кристина Ҷкәотуа
Лев Конторович напхгара ззиуа Академиатә хор ду «Ахортә шәаҳәара аҟазацәа» ахәаԥшцәа зегьы рзы асиурпиз ҟанаҵеит. Дара инарыгӡеит еицырдыруа аԥсуа жәлар рашәа «Ахәрашәа». Астадион «Динамо» ҭырҭәааны итәаз зықьҩыла ахәаԥшцәа ршьапы иқәгылеит.
«Игәыҭшьаагоу, хашҭра зқәым қәгыларан. Ҳалаӷырӡ аанагаратә аҟынӡа. Иҭабуп абри ашәа ахьаҳзырҳәаз. Иааидкыланы аконцерт зегьы – музыкатә шедевр мацаран», – лҳәеит афестиваль «Хьыбла Гьерзмаа шәаалыԥхьоит…» лбаразы Гагрантәи Аҟәаҟа иааз ахәаԥшҩы Амина Барцыцԥҳа.
Афестиваль – адунеиаҿ ирдыруа аԥсуа «ексклиузивуп»
Зымҽхак ҭбаау акультуратә хҭыс аламҭалазы Хьыбла Гьерзмааи ааԥхьара зылҭаз асасцәеи ажурналистцәа рзы апресс-конференциа мҩаԥыргеит, сынтәатәи афестиваль апрограммагьы инарҭбааны иазааҭгылеит.
XVII-тәи жәларбжьаратәи амузыкатә фестиваль "Хьыбла Гьерзмаа шәаалыԥхьоит.. " иазку апресс-конференциа
«Иҭабуп, Хьыбла, абрахь ааԥхьара ахьсыбҭо азы, избан акәзар ари атәыла аҭаара – гәахәара дуӡӡоуп, инасыԥуп, игәырхаароуп. Ара иҟоуп ҳҩызцәагьы, агәалаҟара бзиагьы аԥуп. Ара еснагь гәҭыӷьӷьаала зегь уԥылоит – убригьы зыбзоуроу саҳәшьа Хьыбла лоуп. Афестиваль «Хьыбла Гьерзмаа шәаалыԥхьоит…» – илымкаалоу фестивальуп», – иҳәеит ашәаҳәаҩ.
Хьыбла Гьерзмаа лхаҭа лакәзар, иазгәалҭеит сынтәа афестиваль аҳәаақәа шарҭбааз.
«Ари аконцерт-сиурпризуп, концерт-ныҳәоуп, аха иара убри аан апрограмма ӷәӷәагьы амоуп, аоператә ариақәа назлоу. Сара сеигәырӷьоит абас еиԥш аҩызцәа ахьсымоу, сыԥсадгьыл адгылара аҭара зылшо. Аԥсны аҟазара аҭоурых аԥаҳҵоит. Амузыка абзоурала ҳара иаҳҭахуп ҳтәыла ҭынчрала адунеи ду иахәҭакзарц», – лҳәеит аоператә шәаҳәаҩы.
Лара иацылҵеит, ари аконцерт – усмҩаԥгатә дуны ишыҟоу, уи аиҿкаарагьы ауаа рацәа шалахәыз.
«Сара схала акгьы сылшомызт, абас адгылаҩцәа рацәаҩны исымамызҭгьы, иара убас абри зегь ҟалашьа аиуамызт амеценат ду Николаи Ачба дҳамамызҭгьы. Насыԥ дус исыԥхьаӡоит сымҩаҿы Николаи Владимир-иԥа иеиԥш иҟоу аҩызцәа ахьсыцу», – лҳәеит Гьерзмаа.
Лыԥсҭазаара – аскульптураҿы: раԥхьатәи аԥсуа ԥҳәызба-аскульптор Марина Ешԥҳа лҭоурых
© Виктор Абрамиан-Ешбеи Владимир Аршбеи рҭаацәаратә архив аҟнытә
Ахаҭарақәа
Ԥхынгәы 20 рзы 95 шықәса лхыҵуазаарын иналукааша аԥсуа ԥҳәыс, раԥхьатәи аԥҳәызба-аскульптор, Дырмит Гәлиа ихьӡ зху Аҳәынҭқарратә премиа алауреат, аԥсуа жәлар рмилаҭтә-хақәиҭратә қәԥара алахәҩы Марина Ешԥҳа.
Ихадароу ак бжьамыжькәа уфырхаҵа ихаҭара аарԥшра, уи иԥсҭазаараҿы иҟаз аиааирақәеи аҵахарақәеи ртәы аиҭаҳәара – абри акәзар ҟалап хықәкы хадас иҟоу зыхьӡ нагоу ауаҩ изкны аочерк аныуҩуа. Аха шә-процентк рыла нагӡашьа амоума уи ахықәкы? Излеиҭоуҳәари ауаҩы гәыҵхас имаз, гәҭакыс имаз зегьы, илацәа нҭаанӡа дзызхәыцуаз, игәы иахәоз, ма игәы зырԥшаауаз атәы?.. Ауаҩы ихаҭара амҽхак аныҭбаау уи ажәала аиҭаҳәара уадаҩуп: зегь акоуп иуцәыбжьахаз рацәоушәа угәы иабоит. Абас сгәы иабеит Марина Ешԥҳа лҭоурых аиҭаҳәара сҽаназыскгьы. Раԥхьатәи аԥсуа ԥҳәызба-аскульптор лыԥсҭазаара наунагӡа Аԥсны аҭоурых аҿы иаанхоит абаҩхатәреи агәамч дуи злаз, згәы меиҭаԥоз ауаҩы илнысымҩаны.
Марина Ешԥҳа
Еицырдыруа аҭаацәара иалҵыз
1924 шықәса, ԥхынгәы 20 рзы еицырдыруа аԥсуа револиуционер, Аԥсны ахақәиҭра азықәԥаҩ Ефрем Ешба иҭаацәараҿы диит аԥҳа, ахәыҷы Марина лыхьӡырҵоит. Урҭ ашықәсқәа раан Ефрем Ешбеи иԥшәмаԥҳәыс Мариа Шьигровскаиеи Лондон инхон. Уаҟа Ешба аус иуан Асоветтә Урыстәыла ахәаахәҭратә хаҭарнакыс. Аха ахәыҷы данроу ашьҭахь дук мырҵыкәа, аҭаацәара Англиантә иқәҵыр акәхеит, уаҟа асоветуаа кыдырцало иахьалагаз иахҟьаны.
Ешаа нхара ҳәа Москваҟа ииасуеит. 1926 шықәсазы аҭаацәараҿы дииуеит даҽа ԥҳакгьы – Лиза. Аиҳәшьцәа Маринеи Лизеи рхәыҷраахыс реизыҟазаашьа даараӡа ибзиан, рыгәқәа еилаҵәан бзиа еибабон.
Аҭаацәара раб даныргоз Марина 12 шықәса ракәын илхыҵуаз. Уи нахыс анаҩстәи ашықәсқәа зегьы Марина лықәрахь днеиаанӡа лаб изкыз аинформациа дашьҭан, ицҭакқәазгьы лыԥшааит, аамҭа цацыԥхьаӡа еилылкаауан лаб уажәшьҭа иԥсы шҭам, аха дшыршьыз, дахьыршьыз уҳәа акгьы аилкаара дахьымӡакәа лыдунеи лыԥсахит.
Аиҳәшьцәа Маринеи Елизаветеи, рани раби – Мариа Шьигровскаиа, Ефрем Ешба
Марина, Ольга, «Олька»
«Ари аҩны аҭаара бзиа илбон. Лхы азышьҭны акы дазхәыцуа араҟа аамҭа лхылгон», – ҳәа лыҩны абарҵа дықәгыланы еиҭалҳәоит Ольга.
Ольга Брендель, Марина Ешԥҳа
Амшын азааигәара игылоу аҩн хәыҷы иаакәыршаны баҳчала иҭалаҳауп, аҵла дуқәа, амшын абжьы, аиаҵәара зхыҵәаны иҟоу абарҵа – абарҭқәа зегьы иҳаҩсыз ашәышықәсахь ухьадырԥшуеит.
Ари аҩны Марина Ешԥҳа лзы иҷыдоу ҭыԥын: араҟоуп Маринеи лҩыза гәакьа Ольгеи (Ольга Воицеховскаиа-Брендель лан) лареи гәаартыла иахьеицәажәоз, рымаӡақәа ахьеибырҳәоз, ашоура бааԥсы рхы ахьацәырыхьчоз. Ольга-аиҵбы лакәзар, иҳаҩсыз ашәышықәса 60-тәи ашықәсқәа рзы «Олька» ҳәа акәын Марина Ефрем-иԥҳа дышлышьҭаз.
Марина Ешԥҳа Брендельраа рҭаацәараҿы сасра
«Марина аҩбатәи сан лакәны дсыԥхьаӡон, есыҽны ҳаиқәшәон уҳәар ҟалоит. Лара даараӡа иӷәӷәаз уаҩын. Раԥхьатәи аамҭақәа рзы хәыҷык слыцәшәон: лара ишылҭахыз мацара акәын ишыҟаҵатәыз», – ҳәа лгәалалыршәоит Ольга.
Марина Ешԥҳа илызкны ашәҟәы аиқәыршәара аидеиа лыдылгалеит еицырдыруа аԥсуа ҭоурыхҭҵааҩы, аетнограф Мира Хотелашвили-Инал-иԥа.
Нури Акабеи, Мира Хотелашвили, Марина Ешԥҳаи, Шьалуа Инал-Иԥеи Шәача рыԥсы ршьоит, 80-тәи ашықәсқәа
«Марина лыԥсҭазаара даналҵ ашьҭахь, амҩаҿ зны дсықәшәеит Мира Константин-иԥҳа. Лареи сареи акыраамҭа ҳалацәажәон Марина Ефрем-иԥҳа лцара Аԥсны азы ишцәыӡ дуу. Убасҟаноуп лара иагьансабжьылга Марина илызкны ашәҟәы сыҩырц, насгьы иазгәалҭеит сара сеиԥш иааигәаны дыздыруаз ауаҩы иԥшаара шыуадаҩу. Ҳәара аҭахума, Мира Константин-иԥҳа лажәақәа даараӡа сгәы ианырит», – еиҭалҳәоит Ольга Воицеховскаиа-Брендель.
Ашәҟәы автор лажәақәа рыла, лҿаԥҳьа иқәгылаз ахықәкқәа – Марина леиԥш иҟаз ауаҩы ихаҿсахьа ақьаад ахь аигареи, илыдҳәалоу агәалашәарақәа зегьы шықәсыцыԥхьаӡа реиҭашьақәыргылареи – имариаз усмызт.
«Схаҿы исзаагомызт ашәҟәы аҩра сызлалагашаз. Ак сыҩуан, инышьҭасҵон, даҽазны саԥхьон, нас ихасырҭәаауан. Зны-зынла сгәамҵуан, исыҩыз аматериал ԥыжәжәаны ианықәсҵозгьы ҟалахьан. Нас, хәыҷык санеикәтәалак, зегьы ааидкыланы ҩаԥхьа сқьаадқәа снарыдтәалон», – еиҭалҳәоит Ольга.
Марина Ешԥҳа ҳамҭас илырҭаз аҽы, Гәдоуҭа араион
Ари имариамыз, зны-зынлгьы ахьаа зцыз аџьабаа иалҵшәахаз ашәҟәы мацара акәӡам, Ольга лхазгьы хәы змаӡам алкаа ҿыцқәа ҟалҵеит. Ольга лышәҟәаҟны абас лыҩуеит: «Марина Ефрем-иԥҳа дыздыруаз ргәалашәарақәа еизго, сара даҽазныкгьы агәра згеит, ауаҩи аҟазареи иузеиҟәымҭхо акакәны иахәаԥшуаз лакәны ауаа ргәалашәараҿы дшаанхаз».
Ольга Воицеховскаиа-Брендель Марина илызку агәалашәарақәа даара дреиҷаҳауеит. Аҩны дахьыҩноу уажәи-уажәи иалгәалашәоит аскульптор илызку фактқәак. «Абри аишәа лассы-лассы ҳаицахатәалон… Ашоура цәгьа аныҟаз абри агәараҿы иҟоу ашәшьыра ҳныҵатәон… Марина амшын ахыԥшылара бзиа илбон», – ҳәа еиҭалҳәоит аҟазараҭҵааҩы.
Раԥхьатәи аԥсуа ԥҳәызба-аскульптор
Марина Ешԥҳа лбиографиаҟны Ольга Воицеховскаиа-Брендель дазааҭгылоит аскульптор данқәыԥшыз аматематикахь илымаз аҟыбаҩ, уи, ҳәарада анырра ҟанаҵеит асахьаҭыхҩы лзанааҭ алхраҿы. Марина дшыхәыҷызнатә аматематика лхы азцон, Аџьынџьтәылатә Еибашьра Дуӡӡа анеилга ашьҭахь, дҭалоит Қарҭтәи аполитехникатә институт. Аҵара бзианы илҵон, аха… иаалырҟьаны илыӡбоит, лҵара ааныжьны Москватәи аҩычагатә-хархәаратә ҟазара аинститут дҭаларц. Лассы-лассы ус рыхьлоит ауаа, изызкыҵәҟьоу аилкаара анырзааиуа. Убасала, лара аԥсуа ҳәсақәа рахьтә раԥхьаӡатәи скульпторс дҟалоит.
Марина Ешԥҳа аус адылулоит Мери Аҩӡԥҳа лбиуст, 1950-шықәсқәа рынҵәамҭазы (1959 шықәсазы аусумҭа хыркәшан)
Марина аскульптуратә ҟазара ллырҵон еицырдыруа аҟаза Екатерина Белашова.
Марина Ешԥҳаи лырҵаҩы Екатерина Белашовеи, Москва, 1951 шықәса, ажьырныҳәа 14
Ольга Воицеховскаиа-Брендель инарҵауланы иҭылҵааит Марина лзанааҭ аҿы лышьақәгылара амҩа. Лара илыҩуеит, раԥхьатәи аҭакԥхықәра зцыз аескиз Марина ишлоуз 1953 шықәсазы, Георги Мотовилов (Асовет Еидгыла Аҳәынҭқарратә премиа алауреат, Мокватәи аметрополитен аҩычаҩ ҳәа зыхьӡ дыру, Москва игылоу Лев Толстои ибаҟа автор – аред.) иҟны аус луанаҵы.
Варвара Бубновеи Марина Ешԥҳаи
«Астудиа иадыргалеит, акрызуа ауаҩы (рабочий) ихаҽсахьа зныԥшуа аскульптура аԥҵаразы. Анаҩс, ихиоу аскульптура Варшавтәи (Польшатәи Жәлар Республика аҳҭнықалақь) аҭҵаарадырратә ҩны аҟны иқәдыргыларц азы», – ҳәа лыҩуеит Воицеховскаиа-Брендель.
Марина Ешԥҳа лыскульптура «Рабочи», Варшавтәи амилаҭкәа рхан азы иҟаҵаз, иқәыргылан 1950-тәи шықәсқәа рзы
Еицырдыруа ауаа рпатреҭқәа, лаб изы абаҟа
Марина иаарласны абаҩхатәра злоу скульпторк иаҳасабала лхы аалырԥшит. Лхы рылалырхәуан еиуеиԥшым асоветтә еицлабрақәа, уаҟа лассы-лассы актәи аҭыԥқәагьы аанылкылон. Ешԥҳа иазлырхиеит абарҭ аиубилеитә медалқәа рыпроектқәа: «Москва 800-шықәса ахыҵра иазкны», «26-ҩык Бақәатәи акомиссарцәа рҭахара 40-шықәса ахыҵра
иазкны». Лара убасгьы иналыгӡеит – «Асовет Еидгыла Амедицинатә ҭҵаарадыррақәа Ракадемиа иатәу аексперименталтә патологиеи, атерапиеи ринститут 50-шықәса ахыҵра» иазкыз амедали, «Н.А. Некрасов 150 шықәса ихыҵра» иазкыз амедали рескизқәа.
Лара лоуп иҭызхыз 1957 шықәсазы Бриуссель имҩаԥысуаз Адунеизегьтәи ацәыргақәҵа аҟны еиҿкааз Асовет павилион аҿы ицәыргаз акомпозитор Мусоргски ипатреҭ. Лара иҭылхит убасгьы атеатралтә ҟазацәа рпатреҭқәа – Станиславски, Шьепкин, Ермолова, Асовет Еидгыла Иреиҳаӡоу Ахеилак адепутат Уасил Лакәиа. Арҭ асахьақәа зегьы иреиҳаӡоу ахәшьарақәа роуит акритикҵәеи аҟазараҭҵааҩцәеи рҟынтә.
Аџьынџьтәылатә Еибашьра Дуӡӡа (1941-1945 шш.) аҟны иҭахаз Аԥсны аибашьцәа ргәалашәара иазку Амемориалтә комплекс. Авторцәа: аскульптор Марина Ешԥҳа, архитектор Ҭамара Лакрԥҳа, Гәдоуҭа, 1981 шықәса
1961 шықәсазы Марина илыхҵахоит аҳаҭыртә хьӡы – Қырҭтәылатәи Асовет социалисттә республика зҽаԥсазтәыз аҟазара аусзуҩы ҳәа. Ари аҩыза ахьӡ ҳаракы Аԥсны аҟазара ахаҭарнакцәа лассы-лассы ироуамызт. Ҳәарада, уи аамҭазы Марина Аԥснытәи АССР зҽаԥсазтәыз аҟазара аусзуҩы ҳәа дҟалахьан.
1980-шықәсқәа рзы Гәдоуҭа иаартын Аџьынџьтәылатә Еибашьра Дуӡӡаҿы иҭахаз Аԥснытәи аибашьцәа ргәалашәара иазкыз Амемориалтә комплекс. Уи акомплекс еицавторцәас аус адырулон Маринеи Ешԥҳаи Ҭамара Лакрԥҳаи. Ари акомплекс збаз Лыхны ақыҭа анхацәа, ирҭаххеит рқыҭаҿгьы аиԥш зеиԥшу абаҟа аргылара, аԥарагьы еидыркылеит.
Аџьынџьтәылатә Еибашьра Дуӡӡа (1941-1945 шш.) аҟны иҭахаз ргәалашәара иазку архитектуратә-скульптуратә мемориалтә комплекс. Авторцәа: аскульпторцәа – Марина Ешԥҳа, Вера Акимушкина, архитектор Александр Квитатиани. Иаартын Лыхны ақыҭан, 1990 шықәса, лаҵарамза 9 рзы
Марина ҩаԥхьа акомплекс аргылара лҽазылкит, уажәазы длывагылеит лҩыза, москватәи аскульптор Вера Акимушкина.
Аскульпторцәа – Марина Ешԥҳаи Вера Акимушкинеи
Архитектуратә-скульптуратә мемориалтә комплекс «Аԥсны ареволиуциатә комитет ахантәаҩы Ефрем Ешба», авторцәа: аскульптор Марина Ешԥҳа, архитектор Г. Гватуа, иргылоуп Аҟәа, 1970-тәи ашықәсқәа ралагамҭазы
Аԥсны Жәлар Рџьынџьтәылатә еибашьра ашьҭахь, Ешба ибаҟа ахҭыԥқәа аныԥҟҟала иаанхеит. Ольга лажәақәа рыла, Марина мап ацәылкуан абаҟа арҿыцра, лаб иԥсышьахаз шылзымдыруазгьы, абаҟа ианхалаз ахҭыԥқәа илахьанҵа аилыркаагас илыԥхьаӡон.
Марина Ешԥҳа лаб ибаҟа дадгыланы, Агәыбедиа, 1967 шықәса
Марина Ешԥҳа (шьҭахьла дгылоуп) Ефрем Ешба иқыҭа гәакьа Агәыбедиа ибаҟа аартра аҽны, 1967 шықәса
«Диабадыруеит Тариел Аршба – агазеҭ «Советскаиа Абхазиа» акорреспондент. Москва ақалақьи уаатәи лҩызцәеи ааныжьны Тариел диццоит. 1960 шықәсазы аԥа дроуеит, уи ихьӡырҵоит Владимир», – ҳәа лыҩует Ольга.
Марина Ешԥҳаи лыԥшәма Тариел Аршбеи
Марина лыԥсҭазаараҿы Владимир иакәын зегь реиҳа ихадоу уаҩыс иҟаз. Иахьазы Владимир дынхоит Аҟәа, ажурналистцәа рыҿцәажәара бзиа ибаӡом.
Марина Ешԥҳаи лыҷкәын Владимири, 1960-тәи ашықәсқәа
Аамҭақәак рышьҭахь Маринеи Тариели еилыҵуеит. Шықәсқәак анҵы Марина даҽазнык хаҵа дцоит – аҩбатәи лыԥшәма Нури Акабеи лареи аҵыхәтәанынӡа еиман. Нури иԥсҭазаара даналҵ, Марина даара дгәырҩон.
Ахӡыргара зламыз ауаҩы, ақәԥаҩ гәымшәа
1962 шықәсазы Марина Ешԥҳа Қырҭтәылатәи АССР Асахьаҭыхыҩцәа реидгыла Аԥсуа аҟәша ахантәаҩыс дҟалоит. Ари аҭыԥ аҟны хықәкы хадас илымаз – Асахьаҭыхыҩцәа реидгыла автономиа аҭара акәын. Лара лџьабаа баша ибжьамӡӡеит: шықәсқәак рышьҭахь, Ешԥҳа хадара азылуан Аԥснытәи АССР Асахьаҭыхыҩцәа реидгыла. Ҳәарада, уи имариаз усмызт, аха уи ақәԥараҿы Марина лхы аалырԥшит агәымшәара злаз, аиаша иашьҭаз ԥхьагылаҩк лаҳасабала.
Ольга Воицеховскаиа-Брендель илыҩуеит, Марина Асахьаҭыхыҩцәа реидгыла анапхгаҩы иҭыԥ аҟны илымаз аихьӡарақәа зегьы ирылукаартә ишыҟоу 1966 шықәсазы Москва еиҿылкааз аԥсуа сахьаҭыхыҩцәа русумҭақәа рцәыргақәҵа. Араҟа иазгәаҭатәуп, аԥсуаа рзинқәа ақырҭқәа инырҿаҟәоз аамҭақәа рзы, ари аҩыза ацәыргақәҵа – иааира дуун.
Аԥсуа сахьаҭыхыҩцәа рцәыргақәҵа, Ихадоу ацәыргақәҵатә зал. Арымарахьала арыӷьарахь: Марина Ешԥҳа (шьҭахьла дгылоуп), Едуард Шеварднаӡе, Валери Гамгьиа, 1983 шықәса
© Џьума Аҳәба иархив аҟнытә
Марина лхаҭа иалылхуан ацәыргақәҵахь ишьҭхо аусумҭақәа зегьы, уи аамҭазы лара лхатә усумҭақәа рышьҭра мап ацәылкит, урҭ рхаҭыԥан илышьҭуеит аԥсуа скульптор ҿарацәа – Виктор Иванбеи Иури Ҷкадуеи русумҭақәа.
Афото аҟны арымарахьала арыӷьарахь: хаҵеи ԥҳәыси Денисоваа, ажурналист, асахьаҭыхҩы Илиа Шенгьелиа, аскульпторцәа – Иури Ҷкадуа, Виктор Иванба, Марина Ешԥҳа, Вера Акимушкина
1996 шықәсазы Аԥсуа телехәаԥшра аефир аҿы идырбан Марина Ешԥҳа илызкыз еицырдыруа ажурналист Владимир Занҭариа идырраҭара.
Адырраҭараҿы Марина лхаҭа знызаҵәык ауп данцәырҵуа, аха уигьы азхеит ахәаԥшҩы лара ҩныҵҟала дышуаҩы ӷәӷәаз еиликаарц азы. Дмыццакыкәа, дазхәыцны имҩаԥылгоз ақәԥара иазкны ажурналист акомментари илҭоит.
«Аԥсны аус зуаз асахьаҭыхыҩцәа реиҳараҩык аашьҭын Қырҭтәылантәи. Урҭ ара ахныҟәгашьа бзиаӡа рзеиҿкаан – ирыҭан рхатә студиақәа, аҩнқәа, ауаҭахқәа… Амаҵуара бзиақәагьы ааныркылон. Абри амшала сара азарт сызцәырҵит: избан абас изыҟалаз, абаҩхатәра ду злоу аԥсуа сахьаҭыхыҩ қәыԥшцәа аԥсуа школқәа рҿы аҵаразы азинҵәҟьа рымамызт, ақырҭуа школқәа ирҭан… избан абас абаҩхатәра злоу ажәлар абӷеиҵыхра зрырымҭо? Ҳәара аҭахума, сшынеибгаз амилаҭтә-хақәиҭратә қәԥара сҽасҭеит, избан акәзар дара [ақырҭқәа] акаҿаԥхьа иаангылап ҳәа ргәы иҭамызт. Саргьы зынӡаск ахьаҵра сҭахӡамызт», – лҳәеит адырраҭараҿы Марина.
Марина Ешԥҳаи Нелли Ешԥҳаи
Ахаҵа иҟазшьа змаз аԥҳәызба ԥшӡа
«Саби Маринеи лассы-лассы еиқәшәалон аусуратә зҵаарақәа рыла. Ҽнак сасра ҳәа аҩныҟа дымҩахыҵит. Улаҿы дмааир залшомызт, даараӡа иԥшӡаз ԥҳәысын! Усҟан сара исхыҵуан 15 шықәса. Уамашәа иубаратәы дҟәымшәышәӡа дыҟан, лыччаԥшьи, лхымҩаԥгашьеи ухырхуан. Убас дшыҟәымшәышәызгьы, ахаҵа ҟазшьа лыман. Ҳарҭ ахәыҷқәагьы адуцәа реиԥш дҳацәажәон», – ҳәа лгәалалыршәоит Оҭырԥҳа.
Анаҩс, Ешаа рҭаацәара зегьы данрабадыр, Алла еилылкааит, агәаӷьра злаз Марина, лҟазшьа даныхәыҷызгьы ишаалырԥшхьаз. Уи атәы изныкымкәа еиҭалҳәахьан лара лан.
Марина Ешԥҳа, Венгриа, 1964 шықәса
«Дхәыҷны Москва данынхозгьы Марина ианакәызаалак дшаԥсыуаз лхашҭуамызт», – лҳәоит Алла, Марина ашкол данҭазтәи аҭоурых аиҭаҳәара далаго. – Москватәи ашкол дахьҭаз Марина аҵара лыцызҵоз ахәыҷқәа лыжәла аинтерес рызцәырнагеит, зегь лазҵаауан бабатәиу ҳәа. Марина аҩны данааи лаб изеиҭалҳәеит уи ахҭыс. Лаб илеиҳәеит иара дшаԥсыуоу, иԥсадгьыл – Аԥсны шахьӡу. Инацҵанагьы иазгәеиҭеит, лан дшаԥсыуам, аха Марина лхаҭа лмилаҭра атәы аӡбара шлылшо атәы. Марина рацәак дымхәыцкәа лаб аҭакс илҭеит: саргьы уара уеиԥш сыҟазаауеит ҳәа. Адырҩаҽны, Марина ашкол аҟны даннеи, акласс агәҭаны дҩагылан, дшаԥсыуоу зегьы ирылалҳәеит. Марина илылаз агәаӷьра усҟан лырҵаҩгьы иазгәалҭеит».
Аллеи Маринеи еиҳагьы еизааигәахеит 1990-тәи ашықәсқәа рзы. Ирзеиԥшызгьы рацәан: аҩыџьагьы ирыԥхеит раҳәшьцәа гәакьақәа.
«Лара есқьынагьы илҳәон, амыцхә лгәы ԥшаауам ҳәа. Аха, аиҳәшьцәа даараӡа бзиа еибабаон, ҷыдала еидҳәалан», – Маринеи Лизеи реизыҟазаашьақәа дрылацәажәо еиҭалҳәоит Алла Оҭырԥҳа.
Елизавета Ешԥҳаи уи лыԥшәма Абрек Абрамиани
Елизавета Ешԥҳа
Шьалуа Инал-Иԥа, Елизавета Ешԥҳа, Марина Ешԥҳа
Лаҳәшьа данлыԥха, Марина Ешԥҳа лгәырҩа цәгьала илхылгон, бзиа илбоз аусгьы дацәхьаҵуа далагеит.
«Уи ахҭыс (лаҳәшьа лыԥсра – аред.) Марина иӷәӷәаны илныԥшит, аусурагьы лҭахымызт. Сани сареи ҳлыҳәон лыстудиахь дхынҳәразы. Дсыҳәалон слыцны астудиахь сцаларц азы, аха уа ҳаннеилак еснагь ҳхынҳәуан. Ҽнак, егьырҭ амшқәа раан еиԥш, аҩныҟа ахынҳәра ҳҽазаҳкуан еиԥш ус салҳәоит: бара бца, сара саанхоит, аус зуып ҳәа», – лгәалалыршәоит Алла.
Марина Ешԥҳа лҟазара иузгәамҭо акы акәны иҟамызт, есқьынагьы улаԥш аҿы иааиуан, ианакәызаалакгьы лусумҭақәа ирыдҵаалон. Уи атәы аекспертцәагьы изныкымкәа иазгәарҭахьан, аха зегь реиҳа ихадоу: аҟазара уамак иазааигәамыз ауаагьы лусумҭақәа ргәаҟынӡа инеиуан. Лусумҭақәа аҭоурых рымоуп, аԥсы рхоуп. Иахьагьы, ашықәс рацәа шымҩасхьоугьы, Марина Ешԥҳа лусумҭақәа ауаа рылаԥш адхалоит, рхатә ҭоурыхқәа ирықәҿырҭуеит, агәырӷьара, мамзар ахьаа рызцәырго.
Марина Ешԥҳа лусумҭа: Фазиль Искандер ипатреҭ, 1964 шықәса
1966 шықәсазы Марина Ешԥҳа иҟалҵаз аскульптура шьаҭас измоу Новодевичитәи аԥсыжырҭа аҟны игылоу Фазиль Искандер ибаҟа
© ТАСС
Марина Ешԥҳа лыԥсҭазаара далҵит 2002 шықәса, лаҵарамза 17 рзы. Лара дцеит, аха лыскульптурақәеи, дыздыруаз ауааи лыԥхарра рзынлыжьит. Аԥсныи аԥсуа жәлари ирзаанхеит хәы змаӡам лҟазаратә ҭынха.
Марина Ешԥҳа лусумҭа
Марина Ешԥҳа лусумҭа: Владимир Брендель ипатреҭ, 1960-тәи ашықәсқәа
Марины Ешԥҳа лусумҭа: «Аԥсуа ԥҳәыс бырг лпатреҭ» ма «Мамида», 1960-тәи ашықәсқәа
Марина Ешԥҳа лусумҭа: Варвара Бубнова лпатреҭ
Марина Ешԥҳа лусумҭа: Татиана Гәлиа лпатреҭ
Марины Ешԥҳа лусумҭа: Гули Кьыҷба лпатреҭ, Марина Ешба лусумҭақәа рцәыргақәҵа, Ихадоу ацәыргақәҵатә зал, Аҟәа, 1996 шықәса
Амедалаԥҵаҩы Марина Ешԥҳа лусумҭақәа шәрыхәаԥшыр шәылшоит абра
Марина Ешԥҳа лсахьа, амармалташь, аскульптор – Гьаргь Мотовилов
Марина Ешԥҳа иналыгӡаз абарелиеф аҟны асахьа инақәыршәаны иҟаҵоу Мариа Ермолаева лыҩны-амузеи аҟны икыдоу агәаларшәагатә ҭӡы
© intomoscow.ru
Аибадырра, амҵарсра, ачара, амҳара: аԥсуа чара аетнографцәа рыблала
© 1954 шықәсазы иҭыҵыз Шьалуа Инал-иԥа ишәҟәы «Аԥсуаа рҟны аҭаацәара алалара аҭоурых иазку аочеркқәа» аҟынтә
Аетнографиа
Ашәышықәсақәа цацыԥхьаӡа аԥсуа ҭацаагаратә традициақәа даара акыр рҽырыԥсахуан, аха иџьоушьаша – иахьанӡа еиҭакрада еиқәхазгьы рацәоуп. Традициала аԥсуа чара шымҩаԥыргози иахьатәи ҳаамҭазы уи амҩаԥгашьеи ртәы ҳазааҭгылеит АААК аинформациатә портал иазнархиаз аетнографиатә очерк аҟны.
Аԥсуа чарақәа еицырдыруеит инеиҵыху, ауаа рацәа еизызго ныҳәак аҳасабала. Аха ус акәызма еснагь ишыҟаз? Аетнологцәа ишазгәарҭо ала, мап. Зҽызымԥсахыз акоуп: арԥызбеи аԥҳәызбеи анкьа еиԥш иахьагьы еибабоит, еибадыруеит, ачара аҽазыҟаҵаратә период иахысуеит, анаҩс аҭаацәара аԥырҵоит.
Аҭаца ҿыц лхаҵа дицны ҽыла амҩа иқәлоит
Амҩа иану аԥсуа ҭаацәа, Лыхны ақыҭа,1903 шықәса
Аетнографиатә материалқәеи ҳаамҭазтәи аҵарауаа разгәаҭарақәеи еидкыланы, иаҳгәалаҳаршәап ажәытәан иаԥыз аҭацаагаратә традициақәа, насгьы ҳахәаԥшып аԥсуа жәлар аҭоурых иадыруеижьҭеи азқьышықәсақәа ирылагӡаны урҭ рыҽшырԥсахуаз.
Аҭацаагацәа ачарахь амҩа иқәуп, Гәбааа рҭаацәара
Аибадырра
Анкьатәи аамҭақәа рзы арԥызбеи аԥҳәызбеи еибагаанӡа, урҭ рыбжьара аиқәшәарақәеи аицәажәарақәеи рацәамызт. Аҭыԥҳа лакәым, арԥысгьы азин имамызт иаартны ицәаныррақәа рылацәажәара, абзиабара аӡбахә ацәыргара, ус иахәҭамызт ҳәа иԥхьаӡан.
Арԥыс иигәаԥхаз аҭыԥҳа лҿаԥхьа игәы ааиртырц илшон даҽакала. Иаҳҳәап, дшеилҟьоу ааирԥшырц азы, ардәына ишьуан, нас араӡны ԥара аҿакны, арасамахә иқәыртәаны, ашәыр хаақәа надкыланы игәы иақәшәаз аҭыԥҳа ҳамҭас илиҭон. Ларгьы ари арԥыс дылгәаԥхозар, аҭак ҳамҭа изыналышьҭуан: лнапала иҟалҵаз ачабра, ақьаса, ма ампахьшьы. Уи ашьҭахь аҷкәын иаҳа идуу аҳамҭа ҟаиҵон: аҵкы злалӡахша аба, мамзаргьы аҽы ҳамҭас илиҭон. Абасала аибадырра ахы акуан, нас ишнеиуаз уи ачараурахь икылнагон.
Ҳаамҭазы аҭаацәара аԥызҵарц иашьҭоу аҿарацәа ас еиԥш аҳамҭақәа еимырдом. Арԥыс иигәаԥхо аҭыԥҳа ахьтәы мацәаз лиҭоит, иара уи алагьы диҳәоит.
Ажәытәан арԥыс даҽакалагьы еиликаар илшон, аҭыԥҳа иара иахь дхьаԥшуа-дхьамԥшуа: иҩызак дишьҭуан лара лҩыза длацәажәарц, иҟоу еилылкаарц. Аҩыџьагьы рганахьала агәаԥхеибашьара ыҟазар, арԥыс аԥҳәысҳәара иҽазикуан.
Арԥызбеи аԥҳәызбеи реибардырреи, рыбжьацәажәареи, аҳамҭақәа реимдареи рҟны аҭыԥ ду аанылкылон ҷыдала уи аус иазкыз ақьаӷьариа, ааигәанӡа ари апрактика аԥсҭазаараҿы иуԥыло акы акәын. Аха ажәытәӡа иаԥын аԥҳәысҳәара даҽа формакгьы.
Ажәытә аԥсуа кәашара «Аибаркыра»
Ҳаамҭазтәи аибаркыра кәашара, 2000-тәи ашықәсқәа
Агараҿаҟәара
Иахьа аԥсуаа рхатә гәаԥхарала аҭаацәара иалалоит: аҿарацәа рхы иақәиҭны иргәаԥхази дареи еибадырыр рылшоит ауаа рацәа ахьеизо ачарақәа, ма аныҳәақәа рҿы, егьырҭ еиуеиԥшым аусмҩаԥгатәқәа раан; ибзианы еибадырырц, еилибакаарц алшарақәеи аамҭеи рымоуп. Иахьазы даара имаҷны иуԥылоит аиҳабацәа хықәкыла аҭаацәара аԥҵаразы арԥызбеи аԥҳәызбеи анеибадырбо.
Ажәытәан аԥсуаа аҭаацәара аԥҵара х-формак рыла имҩаԥыргар рылшон: аргама, маӡала, нас амҵарсра. Арҭ ахԥа иахьагьы иуԥылоит, аха амҵарсрақәеи маӡала ахаҵацареи уажәшьҭа акырӡа имаҷуп.
Аҭаца дахьаанагаз аҩнаҭа ани андуи ачараҽны ԥсыуала икәашоит
Ҳаамҭазтәи аԥсуа чараҿы ԥсыуала икәашоит Аԥсны жәлар рартистцәа Вахтанг Возбеи Маиа Гьерзмааи
Аргама: аганқәа зегь ақәшаҳаҭуп
Аԥсны аҭаацәара ҿыц аԥҵараан аиҳабацәа уи иақәшаҳаҭзар акәын. Аҷкәын иуацәа аҭыԥҳа лҭаацәа рҿы иааны дырҳәон. Аделефгациа хадара азиуан рыжәлаҿы ҳаҭыр-пату зқәыз аиҳабы, ма агәыла ааигәа, уи дара дрыжәлантәызар ҟалон, мамзаргьы даҽа жәлак датәызаргьы ауан. Иааиз асасцәа иззааиз аӡбахә цәырыргон. Аӡӷаб лхаҭеи, лҭаацәеи аус иақәшаҳаҭзар, асасцәа анцоз лара илтәыз акы рнапы иадыркуан, аҷкәын ирҭарц азы, абас ала анапеимдахь еимырдон. Абас аԥҳәысаагара «аргама» ҳәа азырҳәоит, аганқәа зегь ақәшаҳаҭны иаартны аӡӷаб хаҵа данцо.
Аҭацаагацәа руаӡәк ҽыла длыбаауеит аҭаца лнапала иҟалҵаз аҳамҭа кны, Тамшь ақыҭа, 1947 шықәса
Абас аҭыԥҳа данырҳәалак ашьҭахь, ачара аҽны лара лаб иҩны ддәылҵуан, уи дыргарц иаауан арԥыс иуацәа – аҭацаагацәа быжьҩык-ааҩык еицны.
Ишаҳбо еиԥш, ажәытәан аҭацаагара ритуал дуун. Аӡӷаб лҭаацәа даара ари аус рҽазыҟарҵон, асасцәа ишахәҭоу еиԥш ирԥыларц, аҷкәын иҭаацәа ракәзаргьы, акыр иазхәыцуан аӡӷаб лҳәара ирышьҭуаз ауаа алырхаанӡа, дара рыхьӡала «иҭабуп ҳагәра ганы шәыԥҳа дахьҳашәҭо, иҭабуп абас дахьышәааӡаз» ҳәа зҳәашаз. Иахьагьы аԥсуа ҭыԥҳацәа еиҳарак аргама хаҵа ицоит, аха уи уажәы қьабз ԥшӡак еиԥш имҩаԥыргоит, ажәытәан иамаз аҵакы ацәыӡхьеит.
Амҵарсреи маӡала хаҵацареи
Аха ишԥаҟарҵоз аҭыԥҳа лҭаацәа ақәшаҳаҭымзар? Арԥыс бзиа иибаз аҭыԥҳа лҭаацәа мап ркыр, иара ахьымӡӷ игеит ҳәа ԥхьаӡаны, аӡӷаб лымҵарсра аԥшьигон. Амҵарсра ҟалар ауан, иаҳҳәап, ажәлар ахьеизо ныҳәак аҿы, агәылара чарак ыҟазар – уаантә, мамзаргьы аӡӷаб лҩызцәа рыцхыраарала, урҭ лара илацәажәаны, маӡала, ма джьаны аҩны ддәылыргон, нас лара дымҵадырсуан. Ажәакала, амҵарсра згәы иҭазкыз ахаҵа зегь хәыц-хәыц еиҿартәаны иҽазыҟаиҵон, қәҿиарала игәҭакы наигӡарц.
Имҵадырсыз аҭыԥҳа иаразнакала ахаҵа иҩныҟа дааигомызт. Аԥхьа днаргон рыжәлаҿы акыр ҳаҭыр зқәыз иахь, инахараны инхоз, ма амч-алшара змаз рҭынхак иҩнаҭаҿы. Ус ҟарҵон еиҳарак, абас иҟоу аҭагылазаашьаҿы убри рыуа ахылаԥшра риҭарц, иихьчарц, аинраалараҿы дрыцхраарц. Асасдкылара аԥҟарақәа ишырҳәо ала, аҭаца дахьнаргаз аҩнаҭа аԥшәма ари аимак иаарласны аӡбара дашьҭалон, зыԥҳа лхаҵацара иақәшаҳаҭымыз аӡӷаб лҭаацәа иҽрымаидон. Еиҳараӡак, аус қәҿиарала иӡбахон, зегь еинаалон.
Амҵарсрақәа даара имаҷхеит уажәшьҭа, аха зны-зынла иахьагьы иануԥыло ыҟоуп. Аӡӷаб джьаны аҩны ддәылыргоит: лҩызак, ма лыуак длыҳәоит џьара бсыцны баала ҳәа, аха лара иахьылҳәаз акәымкәа аҷкәын иҩызцәа иара иуацәа рахь дыргоит. Усҟан лара зынӡаск акгьы лзымдыруазаргьы ҟалоит.
Еиҳа лассы-лассы иуԥылоит, аӡӷаб лхаҭагьы илҭахны, лҭаацәа ирамҳәаӡакәа, маӡала хаҵа данцо. Усҟан ҿыц еибагаз аамҭала атәыла иалҵны ицоит, ианаалак аҭыӡшәа ҟамлартә еиԥш лҭаацәеи лареи реинраалара иашьҭалоит. Ари маӡала ахаҵацара ажәытә форма акыр еиԥшуп.
Ажәытәан маӡала хаҵацараан ачара аныруаз аҭаца лганахьала ауа-аҭынха рҟынтә аӡәгьы дааиуамызт, лҭаацәа акгьы лзаарышьҭуамызт, рыуацәа ҿыцқәа рзы ҳамҭа ҳәа акгьы аарышьҭуамызт. Аҭацаҩызас иҟарҵоз агәыла ӡӷабк, ма анхәыԥҳа лакәын.
Д. Гәлиа ихьӡ зху Аԥсуаҭҵааратә институт аетнологиа аҟәша аҭҵаарадырратә усзуҩы Елисо Сангәлиаԥҳа еиҭалҳәоит абас еиԥш зхаҵацара ҟалаз аӡӷаб лаби лареи реизыҟазаашьақәа шыуадаҩхар ауаз атәы.
«Аӡӷаб маӡала хаҵа данцоз, лаб длызгәааны мап анылцәикуаз ҟалалон, «уаҳа аԥҳа дсымам» ҳәа, – азгәалҭоит лара. – Шықәсык инаркны хәба-быжьба шықәса рҟынӡа димбар ҟалон. Аха аҵыхәтәан зегь акоуп, еинаалон, еицәажәон, еиҳаракгьы ахәыҷқәа аниилак аамышьҭахь. Урҭ реинраалара иалахәын ақыҭаҿы ҳаҭыр зқәыз ауаа, агәылацәа. Аб акыр иҽирххаргьы, аҵыхәтәан ражәа дазааиуан. Ҳәарада, иҟалақәахьеит усгьы, аб иԥҳа ланажьра дахьымӡакәа, имаҳә димбакәа иԥсҭазаара даналҵуазгьы».
Аихраҵага, аҭацамаҭәа, аҳамҭақәа
Ачара аҽазыҟаҵара иалагон аԥҳәысҳәара ашьҭахь, иахьагьы ус ауп ишыҟоу. Ачара аҿҳәара арҭон аҷкәын иҭаацәа. Ачарақәа еиҳарак ианыруаз ҭагалан акәын, аҽаҩра анҭаргалалак аамышьҭахь.
Ачара аишәазы абысҭа аура, 1947 шықәса
Ачара аҿҳәара анарҭалак ашьҭахь, аҭаацәа аҽазыҟаҵара иалагоит: аҩы ҭарҭәоит, рџьықәреи рлагоит, акәтқәа рчахуеит. Аҩнаҭа аԥшәма ԥшь-шьапык зҵоу ашьтәа иааӡоит, ҷыдала ачара иазку, уи аҽны иршьуа. Еиҳараӡак уи ацә ауп, 100-120 кьыла зыкапан ыҟоу.
Ачара аишәазы акәац ажәра, 1947 шықәса
Ачара аишәазы акәац ажәра, 2000-тәи ашықәсқәа
Уаанӡа аԥсуа чарақәа рҟны иахьатәиқәа рҿеиԥш ауаа рацәамызт, 150-200-ҩык иреиҳахомызт асасцәа рхыԥхьаӡара ҳәа азгәалҭоит Елисо Сангәлиа.
«Ачара зарҳәоз ауацәа ааигәақәа ракәын, ачара аиҿкаара рхахьы иргон агәылацәа. Ачараура мышқәак шыбжьаз аҷкәын иҩызак даашьҭыхны ауацәеи аҭынхацәеи дрылсны ачара рҳәон. Изҳәоз аҩыза иакәын, аҷкәын рыҩныҟақәа днеиуамызт. Иаҭахны иҟалозар, ауацәа ацхыраара ҟарҵон, аӡәы аҩы ааигон, ҽаӡәы – ашьтәа. Доусы илшоз ала ачара зуа аҭаацәа дрыхәон», – ҳәа азгәалҭоит аетнолог.
Акәац жәны – аԥсуа чараҿы иқәырҵо ачыс хадақәа иреиуоуп, 2000-тәи ашықәсқәа
Ачара аишәазы акәац аҵәы иахаҵаны аӡра, 2000-тәи ашықәсқәа
Аҭаца леихраҵага ацәыргара, Џьгьарда ақыҭа
Аҭаца леихраҵага ахәҭак
Аҭацамаҭәа ҳәа иҷыдоу формак алкааны иҟамызт, мамзаргьы ус ак ыҟаны ҳәа иҳамоу аетнографиатә материал ианымԥшӡеит. Аԥсуа ҵкы ҳәа изышьҭаз, шьапышәара илеиуаз, зкалҭ ааҭбааз аҵкы рӡахуан, арԥыс аӡӷаб даниҳәалак ашьҭахь ҳамҭас илиҭоз аба иалхны. Аԥшшәы зеиԥшразаалак ҟалон, аха еиҳарак уи шкәакәан. Амаӷрақәеи ахәдеи ҳәынҵәрала еибаркын, агәы чаԥразла идырԥшӡон. Ачара аҽны аҭаца акасы лхадыршәуан – аҭаца касы, уи лхы инаркны лшьапаҟынӡа инаӡон.
Ачара аҽны аҭаца ҿыц аҳамҭақәа лыҭара, 1947 шықәса
Аҭацеи уи лҩызеи аҩнра дахьнанагаз ҷыдала лара илызку ауадаҿы итәоуп, Тамшь ақыҭа, 1947 шықәса
Аҭацабара, Дарсалиаа рҭаацәара
Аԥсуа милаҭтә музыка арҳәаны, традициала ишаԥу еиԥш, аҭаца ашьаԥа лыҵгара
Аҭацабара, Ҳагаа рҭаацәара
«Радеда», акәицқәа, ачашәмгьал
Аҭацаагарашәа «Радеда» ҳәо, аҭаца амҳарахьы дышнаргалак еиԥш, асасцәа зегьы заа идыргылахьоу ашьаԥахь инарыԥхьон, уи аҵаҟа аишәақәа рхианы игылан.
Итрадициатәу аԥсуа ҭацаагарашәа «Радеда» анотақәа
Ахацәеи аҳәсеи хаз-хазы итәон, аҿарацәа амаҵ руан. Аишәа иахатәон еиҳабы-еиҳабыла. Иазгәаҭатәуп, иахьагьы аԥсуаа аишәа ахатәараан традициала иаԥу ахымҩаԥгашьа ишықәныҟәо.
Аҭаца лаагара. Ажәанбақәа рҭаацәа, 2000- тәи ашықәсқәа
Аҭаца лаагара. Ҳагаа рҭаацәа, 2000- тәи ашықәсқәа
Аҭаца лаагара. Лакәиаа рҭаацәа, 2000- тәи ашықәсқәа
Аҭаца лаагара. Гәыргәылиаа рҭаацәа, 2000- тәи ашықәсқәа
Аҭаца лаагара. Гәынаа рҭаацәа, 2000- тәи ашықәсқәа
Аҭаца лаагара. Цәеиаа рҭаацәа, 2000-тәи ашықәсқәа
Атрадициатә аԥсуа чара аишәа иқәырҵон: абысҭа, акәац, акәтыжь, асызбал, арашых-сызбал, апарчпан чаԥеи, акалиа чаԥеи, иара убас ахышәҭ-мышәҭ – ақалмышь, аџьынџьыхәа, аџьықәреи, аҟаб жәны.
Ачара аныруаз ӡынразар, ахәылбыҽха амца иааҿҳәыхны акәицқәа ааргон, асасцәа ахьтәаз ршьапаҿы ишьҭарҵон, ахьҭа иакны заа имгыларц азы.
Акрыфара нап адыркаанӡа аҩнаҭа аԥшәма аныҳәаҿа шьҭихуеит еиднагалаз зегь рыла еиқәшәарц азы. Инапаҿы арасамаҵә икуп ашьтәа агәи агәаҵәеи ахаҵаны, Тамшь, 1947 шықәса
Ашьтәа агәи агәаҵәеи иахныҳәаны ҿыц еиднагалаз рныҳәаҿа ркуеит
Ажәытәан ачара ҩымш имҩаԥыргон, уи иацын ауаа рыгәрагарақәа зныԥшуаз ақьабзқәа рацәаны.
Убас, иаҳҳәап, аетнолог Елисо Сангәлиа иаҳзеиҭалҳәеит, анкьа аҭаца илхакны ача шамырхуаз – аԥсуаа агәра ргон абри аритуал амҩаԥгарала аҭаца лыҩнаҭа ачеиџьыка агымхо, асасдкылараҿы аӡәы диҵамхо, дыбрақьаҭны дҟалоит ҳәа. Абри ача, мамзаргьы ачашәмгьал ажәытәан ҷыдала ирӡуан. Абри аритуал аҩыза змоу ажәларқәа рацәоуп. Иаҳҳәап, ажәытәан аславианқәа рчарақәа зегьы рҿы «акараваи» ҳәа изышьҭоу аурыс ча ыҟамкәа ҟалашьа амамызт.
Ачара анхыркәшахалак, асасцәа зегьы анцалак, аҩнтәиқәа анышьҭалалак аамышьҭахь акәын аҵх лашьцара иҽалакны аԥҳәыс даазгаз ахаҵа амҳарахьы даннеиуаз, аҩыџьагьы рхала ианеизаанхоз.
Аԥсуаа ржәытә нхарҭақәа: акәасқьеи амҳареи, Лыхны ақыҭа, Ажәанбақәа ргәараҭа 1939 шықәса
Ҿыц еибагаз – рымҳараҿы, амҳара иргылеит Раним Ҭаркьыл 1949 шықәсазы, Дәрыԥшь ақыҭан
Аҵарауаҩ ду Шьалуа Инал-иԥа аԥсуаа рҟны аҭацаагара аҷыдарақәа дырзааҭгыло, иазгәеиҭеит иџьашьатәу афакт: ахаҵа иаҭәамызт ҳәа иԥхьаӡан ачара аухаҵәҟьа «изинқәа» рахь аиасра.
Ҳаамҭазтәи аԥсуа ҭаацәара рашҭа
Ҳаамҭазтәи аԥсуа гәараҭа – Гәымаа рҭаацәараҿы ачара аҽны
Амҳара
Иахьа амҳарақәа аӡәгьы иргылом, урҭ рыԥшрагьы ахьеиқәхаз ажәытә сахьақәак рҿоуп, нас аҭҵааҩцәа ранҵамҭақәа рҿы.
«Амҳара – ҩны хәыҷуп, иаабац аԥацхеиԥш ишышны аҭыӡқәа шьҭхуп. Уи аҩнду ашьҭахь идыргылон, жәабаҟа-ҩажәаҟа метра иаацәыхараны», – ҳәа иҩуан Инал-иԥа.
Ажәытәан амҳара аргылара атрадициеи ҳаамҭазы ҿыц аҭаацәа аԥызҵаз рзы ауаҭах аахәареи еидукылар ҟалоит.
Амҳарақәа андыргылоз аамҭазы, аҭаца ачара аҽны уахь акәын дахьнаргоз. Аԥсуа литература ауасхыршьҭаҵаҩ Дырмит Гәлиа иҩуан: «Амҳара – ҿыц еибагаз рыҩноуп, уи ажәа иаанаго акгьы ахьумаҳауа ҳәа ауп. Иара аргылара ҵакыс иаман еибагаз ҭынч реизааныжьра, рышә илагыланы, аҩызцәа, иара ус аҿарацәа мӡырыҩларц азы».
Аха амҳара аргылара ахы закыз хыхь зыӡбахә ҳәоу амзыз иадҳәалаӡам, ажәлар иахьа ус ргәы ишаанагогьы. Раԥхьаӡатәи амҳарақәа андыргылоз амҵарсрақәа анырацәаз аамҭа иақәшәоит: арԥыс аҭыԥҳа дымҵарсны уаҩы иахьизымдыруаз аҭыԥ ахь дигон, амҳараҿы диҵәахуан. Убри азакәхап ари аҩн хәыҷы «амҳара» захьыӡхазгьы, уаҩы иахьиҿахырсҭам, иахьыумбо-иахьумаҳауа идыргылон.
Аҭаца амҳара дҭыганы аҩнду ахь даннаргалак инаркны аҭаацәара ҿыц далахәыланы дыԥхьаӡан, аҭацаус дналагон.
Аҭаца ҿыц аҩнра дахьааиз, лывараҿы – илыцҵаны иаарышьҭыз ахчқәеи ахызақәеи, Дәрыԥшь ақыҭа, 1946 шықәса
Аҭаца ҿыц
Аҭоурыхҭҵааҩ Шьалуа Инал-иԥа ишиҩуаз ала, ажәытәӡа инаркны иахьанӡа еиқәхаз аҭаца илызку аҵасқәа иреиуоуп аиҳабацәа рҿаԥхьа амцәажәареи, ахьӡшьарақәеи.
Хаҵеи ԥҳәыси ианакәызаалакгьы доусы рыхьӡқәа рҳәар ҟалаӡомызт, «уара», «бара» ҳәа еибырҳәон акәын. Амаҳә ианхәеи иабхәеи рыхьӡқәа иҳәаӡомызт. Аҭаца ланхәеи лабхәеи, иара убас рышьҭраҿы иҟоу аиҳабацәеи рыхьӡ аҳәара азин лымамызт. Лабхәа «ҳаҳ» ҳәа иалҳәон, ланхәа – «ҳаҳкәажә» ҳәа. Иахьа аҭацагьы, амаҳәгьы ранхәеи рабхәеи «мама», «папа» ҳәа рарҳәоит.
Убасҵәҟьа иахьа уажәраанӡа еиқәханы иҟоуп аиҳабацәа рҟны амцәажәара атрадициа. Аҭаца лабхәа иҿы дцәажәаӡом, изҵаарақәа рҭак ҟалҵаӡом, баша дизыӡырҩны, ииҳәо налыгӡоит ауп. Абас еипш ацәажәара ақәиҭымра иаанарԥшуеит аҭаца аиҳабы иахь илымоу аҳаҭырқәҵара ҳәа азгәарҭоит аетнологцәа.
Ҳаамҭазы абхәа аҭаца дирцәажәар иҭахызар, длыҳәоит иара иҟны ацәажәара далагарц. Аха иахьагьы имаҷымкәа иҟоуп итрадициатәу аԥсуа ҭаацәарақәа: аҭаца лабхәа иҿы дахьымцәажәо, аиҳабацәеи лыԥшәмеи рыхьӡқәа ахьылымҳәо, аҭаацәа зегьы дрыдтәаланы акрахьылымфо.
Ҳаамҭазтәи аԥсуа гәараҭаҿы ируыз ачарахь иааиз асасцәеи ауацәеи
Ачараҿ иааиз ԥсыуа милаҭ маҭәала еилаҳәоу асас
Асасцәеи ауацәеи
Абасала, атрадициатә қьабзқәеи аҵасқәеи реиқәхара иахьа еиҳарак изыбзоуроу ҭаацәацыԥхьаӡа урҭ иахьынӡарықәныҟәо ауп
Всё очень сложно!
Ахаҭарақәа Муҳарби Ҭаҭаршәауа
Муҳарби Ҭаҭаршәауа «ихьтәы скальпель»: абаза хирург имшира иазкны
© Муҳарби Ҭаҭаршәауа ихатә архив аҟнытә
Ахаҭарақәа
Ԥхынгәы 22 рзы 66 шықәса ихыҵуеит еицырдыруа абаза хирург Муҳарби Ҭаҭаршәауа. Уи арыцхә инадҳәаланы АААК аинфопортал иазнархиеит аҳақьым иԥсҭазааратә мҩа иазку аочерк.
Муҳарби Ҳаџьбақьыр-иԥа Ҭаҭаршәауа – ахирург хазына, апрофессор, амедицинатә ҭҵаарадыррақәа рдоктор, Урыстәылатәи Афедерациеи Ҟарачы-Черқьесстәи Ареспубликеи зҿаԥсазтәыз аҳақьым – диит 1953 шықәса, ԥхынгәы 22 рзы ижәыҭәӡоу абаза қыҭа Ԥсыж (уаанӡа – Дударуковски – аред.), анхаҩы иҭаацәараҿы.
Иџьашьахәу ажәла аҭоурых
Ари ақыҭараҿы Ҭаҭаршәауаа хә-абиԥарак инареиҳаны инхон. Аҭаацәаратә ҭоурых ала, «Ҭаҭаршәауа» ҳәа рабдуцәа ируаӡәкыз аӡәы иарҳәо иалагеит ижәытәӡоу қьабзк ашьҭахь. Уи инақәыршәаны, аԥҳәыс даазгараны иҟоу арԥыс ауацәа дрымбарц азы, иҭынхацәак, ма иҩызцәак рҿы аамҭала нхара ҳәа дцар акәын. Зыӡбахә ҳәоу арԥыс дынхон иҩызцәа аҭаҭарцәа рҿы, убрантә ауп ажәлагьы ахьаауа: Ҭаҭаршәауаа иаанагоит – «аҭаҭарцәа сасра ирҭаз» ҳәа. Муҳарби иҭаацәара зегьы – Ҭаҭаршәауа (урысшәала – «Татаршао») ҳәа ашәҟәы иануп, иара заҵәык ижәла урысшәала инырыҩуа аҵыхәтәаны анбан «в» ацуп (урысшәала – «Татаршаов»). Уи зыхҟьазгьы, Муҳарби дании ашәҟәы дҭазгалоз иҟарҵаз агхоуп, нас иаргьы ашәҟәқәа рыриашара иҽазиимкит.
Муҳарби иаб – Ҳаџьбақьыр Ҭаҭаршәауа – еицырдыруа арахәааӡаҩын, уахи-ҽни аколнхараҿы аус иуан, згәы разу, намыс змоу уаҩыс дыԥхьаӡан. Иан – Сақьинаҭ Тыгә – ашәуа қыҭа иалҵыз аҭыԥҳа, хәҩык ахшара лоуит, зегьы реиҳа еилҟьаз, адыррахь азҿлымҳара злаз Муҳарби – зегьы дреиҵбын.
Ҳаџьбақьыр Ҭаҭаршәауа
Аҳасабтә иашеи аԥсҭазаара иаланагалаз аԥсахрақәеи
«Параноиаҵас схы иҭан аруаҩыс аҟалара, уа ада даҽаџьара схы збомызт», – игәалаиршәоит Муҳарби.
Саншьагьы иалысхыз азанааҭ деигәырӷьеит, иахьилшозгьы адгылара сиҭон. Аха аԥсҭазаара даҽакала иаӡбеит: арԥыс амедицинатә комиссиа дзахымсит.
Муҳарби иҭаацәара ианакәызаалак аидгылара рыман. Ахәыҷқәа зегьы иреиҳау аҵараиурҭақәа иахьырҭаз иахҟьаны, рани раби ирцәыуадаҩын аҭаацәаратә финанстә ҭагылазаашьа аҭышәныртәалара. Убри азын иӡбаны ирыман, аҵара хзыркәшахьаз аиашьа ма аиҳәшьа, аҵараҵараҟны аиҵбацәа дрыцхраалоит ҳәа.
Муҳарби Ҭаҭаршәауеи еицырдыруа ахирург Асхарбеқ Кульчиеви, ақалақь Беслан аклиникатә хәышәтәырҭаҿы
«Аекстремалтә ҟазшьа змаз, аԥшра зымуаз аҵара»
Муҳарби ақыҭанхамҩахь ихы шырхазгьы, даҽа мҩак алихуеит. Уи аамҭазы Ставрополь зҵара хзыркәшоз иаҳәшьеиҳабы Надиа иабжьылгоит Ставропольтәи амедицинатә институт дҭаларц. Иаргьы мап мкыкәа аԥышәарақәа аиҭоит. Аха урҭ реихшьалақәа агәацәцара ду изааргеит арԥыс, избанзар аҭаларатә ԥышәарақәа зегьы хәба-хәба ҳәа иазҭаз, аурыс бызшәа заҵәык аҟны ҩба иоуеит!
Ашәуаа рҟынтә раԥхьатәи аҳақьым Алықьса Хәыранов: илысхыз амҩа иашан
Егьырҭ аԥышәарақәа рҟны иҳаракӡоу ахәшьара ахьиоуыз аҟнытә, арԥыс ирҭоит азин изамҭаз амаҭәар аҿы даҽазнык ихы ԥишәарц.
Уи аамҭазы аԥышәарақәа рыдыркылон Ҟарачытәи апедагогикатә институт аҟны – аобласт аҟны ихадаз ҵараиурҭас иҟаз. Уаҟа аус иуан ианшьа, абызшәадырҩы Владимир Баҭах-иԥа Тыгә. Зыхьӡ нагоу ианшьа аамҭа имаӡамызт арԥыс аурыс бызшәа аганахьала идыррақәа рзы ахшыҩ ирҵара: иаарласны иӡбтәын иқәгылаз азҵаара.
«Аԥшра зымуаз, аекстремалтә ҟазшьа змаз аурыс бызшәала ахыҭҳәаа аҩышьа аметодика асырҵара аус иалахәын ҳреспубликеи Нхыҵ-Кавкази еицырдыруа абызшәадырыҩцәа, – ҳәа аирониа аҵаҵаны еиҭеиҳәоит Муҳарби Ҳаџьбақьыр-иԥа. – Саншьа инаҩс, урҭ рхыԥхьаӡараҿы иҟан Рауф Ныхә-иԥа Ҟлычи, Леила Абубақьыр-иԥҳа Беқьизовеи.Урҭ рыдҵа нарыгӡеит, аԥышәараҿы «хԥа» соуит».
«Апрофессор Ҭаҭаршәауа»
Аԥышәарақәа рышьҭахь арԥыс изыԥшын аобласттә центр – Ставрополь. Муҳарби раԥхьаӡа акәны иибаз ақалақь игәаԥхеит, аха азныказы хәыҷык игәгьы ааиҭаԥеит – абас идуу ақалақь аҿы, зҿы даангыларан дыҟоу иаб иуа дизымԥшаар иҟаиҵари ҳәа?
«Амҩа сацәхҟьеит, хәыҷык акәын исыгыз зынӡа сгәы каҳарц азы. Ус машәыршәа снанагеит Аполитрккара аҩны, сыԥшызар, уи ахыбра даавалеит сзышьҭаз сыуа Карнеи Шьамсудин-иԥа Ҭаҭаршәауа. Изласылшоз ала иқәҿысҭит. Сыбжьы убас идузар ҟаларын, амҩа ианыз ауаа зегьы аанҭылан инаԥшааԥшит», – дычча-ччо еиҭеиҳәоит ахирург.
Муҳарби иаарласны аҵара апроцесс ихы алаикит, аҵара ицызҵозгьы дрыҵахомызт. Аамҭак ашьҭахь, аинститут аҟны зегьы деицырдыруа дҟалоит, еиҳаркгьы ашколтә шықәсқәа раахыс иҽыззыҟаиҵоз атлетика хьанҭа иабзоураны: еиуеиԥшым аицлабрақәа рҟны аиааирақәа згоз атлет Муҳарби Ҭаҭаршәауа акыршықәса ифотосахьақәа кыдын амедицинатә институт аҳаҭыртә ҭӡаҟны. Анаҩсгьы Муҳарби уи аспортхкы нимыжьӡеит, аспорт азҟазара кандидатс дҟалоит.
Муҳарби Ҭаҭаршәауа атлетика хьанҭазы аицлабрақәа рҟны
Муҳарби Ҭаҭаршәауа атлетика хьанҭазы Ставропольтәи аобласт апхьахә аҟны, 1972 шықәса
Иааизакны иуҳәозар – агәаӷь зызҭаз арԥыс иҟазшьеи, илаз ахықәкынагӡареи, иара убас ирҵаҩцәагьы рыбзоурала, Муҳарби еиликаауа далагеит, дызҿу аус даараӡа игәы шазцо.
Уззымиааиуа Арсен Бала
Ажәа ҟәандала иахьагьы дигәалаиршәоит ирҵаҩы – Ставропольтәи амедицинатә институт аоперативтә хирургиеи атопографиатә анатомиеи ркафедра аиҳабы Ревекка Илиа-иԥҳа Полиак. Лара имҩаԥылгоз алекциақәеи апрактикатә усурақәеи Муҳарби иахьагьы игәалашәоит, насгьы иара – зегьы реиҳа иалылкаауаз студентын.
«Еицырдыруа ахирург ихьӡ арбаны ус лҳәалон «Островерхов ари амаҭәар «хәба» ҳәа идыруеит, Ҭаҭаршәауеи сареи «ԥшьба» ҳәа», – игәалаиршәоит Муҳарби.
Астуденттә шықәсқәа раан, хәылбыҽхала Ставрополь инеиааиуаз, аҟыбаҩ бзиа злаз абаза ҷкәын, зынӡа игәнигомызт аруаҩ икариера ахьалимхыз, мамзаргьы ақыҭанхамҩатә институт дахьҭамлаз. Иара ибзианы еиликаауан иара иитәыҵәҟьаз азанааҭ шалихыз, еилыкка ибон ԥхьаҟатәи имҩа.
Ҽнак, аҵара ицызҵоз аӡӷабцәа иаԥшьыргеит хәмаррак: атетрадқәа еимданы, адаҟьақәа рганқәа рҿы еиуеиԥшым азгәаҭақәеи, азеиӷьашьарақәеи ранҵара. Аудиториа аччаԥшь ҩныҩуан, зегьы ргәалаҟазаара шьҭыҵны иҟан… Муҳарби итетрад днахәаԥшызар анҵамҭа заҵәык акәын ианыз: «апрофессор Ҭаҭаршәауа» ҳәа.
«Убасҟан исыӡбеит, сара – аклонхаҩы иҷкәын, исылшо зегьы шыҟасҵо сҳақьым бзианы сҟаларц, иара убасгьы апрофессор иҩаӡара аҟынӡа снаӡарц. Ишыжәбо еиԥш, схы иадысҵаз адҵа насыгӡеит», – дыччы-ччо еиҭеиҳәоит апрофессор Ҭаҭаршәауа.
Муҳарби раԥхьатәи аоперациа мҩаԥигеит ахԥатәи акурс аҿы дантәаз, аонкологиатә хәшәтәырҭаҟны апрактика данахысуаз: иԥиҟеит ишәны иҟаз акьыл. Иахьа уажәраанӡагьы уи ахҭыс бзианы игәалашәоит.
«Убасҟан ауп сҳақьымны схы сныруа саналага. Аоперациа анеилга ашьҭахь, адезинфекциа зызуз снапқәа иаразнак исмыӡәӡәаӡеит, сгәы ҭԥраауа ақалақь салан», – иҳәоит Муҳарби.
Ахирург Ҭаҭаршәауа имҩаԥиго аоперациа ахәҭак асахьа
Аԥышәа арҳареи ԥхьаҟа ацареи
1988 шықәсазы Муҳарби Ҭаҭаршәауа аусура далагоит Ҟарачы-Черқьессиатәи ареспубликатә клиникатә хәышәтәырҭа ахирургиатә ҟәша аиҳабыс. Усҟантәи аамҭазы, араҟа имҩаԥыргон уамак иуадаҩымыз, мамзаргьы аԥшра зымуаз аоперациақәа. Ҭаҭаршәауа иаразнак хшыҩзышьҭрала аусура иҽазикит, аамҭа рацәа ақәмырӡыкәа иааигәа еидикылеит зусура гәыла-ԥсыла иазыҟоу аҳақьымцәа. Хықәкысгьы иҟаиҵеит – аҟәшаҿы иуадаҩу аоперациақәа рымҩаԥгара аԥшьгара, ацхыраара зҭаху ауааԥсыра аҭыԥаҟны рыхәышәтәразы. Муҳарби ипрактика еизирҳауеит еиуеиԥшым Асовет Еидгыла ахәышәтәырҭақәа рҿы, ипрофессионалтә ԥышәа ахирург ҿарацәа ирымеидоит.
1989 шықәсазы, Киевтәи аклиникатәи аексперементалтәи хиругиа иазку аҭҵаарадырратә институт аҟны Муҳарби Ҭаҭаршәауа ихьчоит акандидаттә диссертациа, 1996 шықәсазы – адоктортә диссертациа.
Шықәсқәак рышьҭахь, Муҳарби напхгара ззиуа ахирургиатә ҟәша – еиуеиԥшым аоперациақәа ахьымҩаԥырго хәышәтәырҭатә центрны иҟалоит, аҳақьым Ҭаҭаршәауа иакәзар – аобласт аҟны зегь реиҳа аԥышәа змоу хирургны.
Муҳарби Ҭаҭаршәауа Урыстәылатәи ахирургцәа-агастроентерологцәа реилазаара аконференциа "Аԥшра зымуа ахирургиатә гастроентерологиа хра злоу азҵаарақәа" аҟны, Геленџьық, абҵарамза, 2010 шықәса
Ҭаҭаршәауа иаԥиҵоит, апрактикагьы иалеигалоит иҿыцу адиагностикеи аметодикақәеи: агәаҵәеи, аз ҭгарҭақәеи, ацеи реиҭашьақәыргаларатә операциақәа (аиҭашьақәыргылартә хирургиа – амедицина аҟәшақәа ируакуп, ауаҩы ицәыӡыз, мамзаргьы ааха ӷәӷәа змоу ицәеижьхәҭақәа реиҭашьақәыргылара иазку – аред.) раан. Ахирург иметодикақәа жәларбжьаратәи амедицина аҟны иазгәаҭоуп.
«Аоперациа ззызухьоу зегь сгәалашәоит сҳәар сылшоит»
Апрофессор Муҳарби Ҭаҭаршәауа иахьазы – апрактика ныҟәызго иреиҳаӡоу акатегориа змоу ахирург, иааидкыланы имҩаԥигахьеит быжь-нызқь инареиҳаны аоперациақәа. Ахирургиа арҿиараҿы илшарақәа рзы, Ҟарачы-Черқьессиатәии Нхыҵ-Кавказтәии амедицинатә еилазаарақәа ҩынтәны ианаршьахьеит аҳамҭа «Ахьтәы скальпель». Авторс дрымоуп – 125 инареиҳаны аҭҵаарадырратә усумҭақәа, автортә аршаҳаҭгақәа хԥа, апатентқәа, аҿыц аԥшьгамҭақәа. Иусумҭақәа жәпакы атәым бызшәақәа рахь еиҭагоуп.
Муҳарби Ҳаџьбақьыр-иԥа иҭҵаарадырратәи ипрактикатәи усура иашьашәаланы иаауеит имҩаԥиго апедагогикатә усурагьы. Иара убасгьы иаԥиҵеит зыӡбахә Нхыҵ-Кавказтәи арегион аҳәаақәа ирҭыҵхьоу, агепатобилиартә хирургиа (ауаҩы ицәеижь агепатобилиратә система ачымазарақәа рхирургиа аҟәша, уахь иаҵанакуеит афатәарсара апроцессқәа – аред.) ашкол.
Апрофессор Ҭаҭаршәауа активла ауаажәларратә ԥсҭазаара далахәуп. Муҳарби Ҳаџьбақьыр-иԥа ахирургцәа-агастроентерологцәа Урыстәылатәи рхеилак анапхгареи, ажурнал «Хирургиа Украины» аредакциатә хеилаки дрылоуп. Иара убасгьы, Ҟарачы-Черқьессиатәи Ареспублика агәабзиарахьчара Аминистрраҿы иҟоу ахирургиазы аексперттә гәыԥ напхгаҩыс дамоуп, еиуеиԥшым ахирургиатә ассоциациақәа рҟны ҳаҭыр зқәу алахәҩыс дыҟоуп.
Муҳарби Ҭаҭаршәауа имоуп даҽа ҳамҭакгьы, лымкаала дыззыҟоу – Аԥсны Аҳәынҭқарра аорден «Ахьӡ-Аԥша» III аҩаӡара. Аԥсны жәлар рџьынџьтәылатә еибашьра (1992-1993 шш.) аналага аҽны инаркны, Муҳарби Ҳаџьбақьыр-иԥа дрылахәын еиҿкааз агуманитартә акциақәа зегьы. Урҭ ашықәсқәа раан Аԥснынтәи иаауаз ачымазаҩцәеи урҭ ирыцыз рыуацәеи рзы ихәшәтәырҭаҿы ҷыдала ауадақәа рзоужьзартә иҟаиҵеит.
«Авертолиот ала иаҳзааргон ахәра зауз ауаа, аԥшра зымуаз аоперациақәа ҳхәышәтәырҭаҿы имҩаԥызгон», – игәалашәоит Муҳарби.
Иналукааша аҳақьым Муҳарби Ҳаџьбақьыр-иԥа уаниҿцәажәо еилукаауеит иара ишилоу ихадоу ауаҩытәысатә, апрофессионалтә ҟазшьақәа: имилаҭ аҳаҭыр рықәҵара, аамысҭашәара, атәылауаҩратә ҭакԥхықәра, ауаа рызхәыцра.
«Аоперациа ззызухьоу зегьы сгәалашәоит сҳәар сылшоит, урҭ рыҟнытә аӡәырҩи сареи иахьа уажәраанӡагьы аимадара ҳабжьоуп. Иахьагьы, аоперациатә уада саныҩнало сгәы хыҭ-хыҭуеит, раԥхьаӡа саннеиуаз еиԥш. Аԥсшьарамшқәа раангьы ахәышәтәырҭаҿы ишьҭоу, аоперациа зызуу ачымазаҩцәа ргәалаҟара зеиԥшроу здыруеит, есқьынагьы срырҵаалоит», – иҳәоит Муҳарби.
Аҭаацәареи, аԥсҭазаара абзиабареи
Муҳарби Ҳаџьбақьыр-иԥа уаниацәажәо игәаумҭар залшом игәы аҭбаара, иразра, илафҳәашьа, игәыцқьара… Ҳәарада, урҭ аҟазшьақәа реиқәырхара мариам, акыршықәса еиԥмырҟьаӡакәа иуадаҩу, аҭакԥхықәра ду зцу аусура унапы аналаку. Илоу ахаҵареи, аӷәӷәареи ирыцааиуеит ауаа рахь имоу агәыбылрагьы.
Ус шакәугьы, иԥсҭазаараҿы аусура ихадоу аҭыԥ ааннакылоит ҳәа узҳәом, ус еиԥш агәаанагара Муҳарби Ҳаџьбақьыр-иԥа даҿагылоит: «Ҳәарада, саамҭа еиҳарак аусуроуп изықәсырӡуа, аха сыԥсҭазаараҿы зегь реиҳа ихадароу сҭаацәара оуп».
Абаза ҭаацәараҿы аиҵбы ишихәҭоу еиԥш, Москваҟеи егьырҭ ақалақь дуқәеи рахь имаз аусуразы ааԥхьарақәа дрыхәамԥшыкәа, Муҳарби иаб игәараҭаҿы даанхеит, иан длыцынхоит.
Муҳарби Ҭаҭаршәауа иани иҭаацәеи дрыцны
Черқьессктәи аҳақьам Роза Чкату: усурада аԥсҭазаара схаҿы исзаагом
Муҳарби, абаза хаҵа ишиаҭәоу еиԥш, иԥшәмаԥҳәыси ихәыҷқәеи рыӡбахә еиҭеиҳәоит аҽынкылара ацны, аха иубаратәы иҟоуп урҭ игәы шрыладуу: иԥшәмаԥҳәыс Ҭезада Баҭыр-иԥҳа акыршықәса Ԥсыжтәи ашкол аҟны аҵара аҟәша еиҳабыс аус луан. Иҷқәын аиҳабы аус иуеит Ҟарачы-Черқьессиатәи Ареспублика Аусеилыргаратә комитет аҟны, дполковникуп. Иара убасгьы, акикбоксинг азы Адунеи Ахраҿа даԥсахахьеит, Европатәи ачемпионат аҟны араӡны медал игахьеит, изныкымкәа Урыстәылеи дачемпионхахьеит. Иԥҳа заҵәы Альбина, лаб еиԥш, аҳақьым изанааҭ алылхит. Дынхоит Архангельск, дгинекологуп. Иҷкәын аиҵбы Арсен далгеит Ставропольтәи ауниверситет азиндырратә факультет, аус иуеит Черқьесск, Ашәахтәқәа рхылаԥшраҿы.
Ҳаиқәшәара ахыркәшамҭаз сазыԥшӡамкәа Муҳарби Ҳаџьбақьыр-иԥа даҽа изҿлымҳарак аӡбахә аацәыригеит: иҩыза «Володиа Чкатуи» иареи аԥсшьара мшқәа рзы аԥсыӡкра ицап ҳәа ргәы ишҭоу, уи дазыԥшны дшыҟазгьы убаратәы иҟан. Уи ансаҳа убас сыгәгьы иаанагеит: «Шаҟа аҵанакуазеи апрофессионал изы игәы ихазыршҭыша ԥсшьара хкык анимоу, иусура «дамфарц» азы, аԥсҭазаара иаҵоу ахаара агьама ихамшҭырц азы, ҿыц имчқәа ҭазҵалаша!»
Апрофессор Ҭаҭаршәауа изеиӷьасшьар сҭахуп иҿымцәаауа амчхара, ақәҿиарақәа, аманшәалара. Сгәанала, арҭ азеиӷьшьарақәа идыркылоит зықьҩыла зшьапы иқәиргылахьоу ипациентцәа, иколлегацәа, иҵаҩцәа, изааигәоу ауаа.

