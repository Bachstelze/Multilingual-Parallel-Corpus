аҿатә уасиаҭ
Матфеи иҟнытә ажәабжь бзиа
Марк иҟнытә ажәабжь бзиа
Лука иҟнытә ажәабжь бзиа
Иоанн иҟнытә ажәабжь бзиа
апостол цқьацәа русқәа
Иаков ирзишьҭыз ашәҟәы
Пиотр ирзишьҭыз актәи ашәҟәы
Пиотр ирзишьҭыз аҩбатәи ашәҟәы
Иоанн ирзишьҭыз актәи ашәҟәы
Иоанн ирзишьҭыз аҩбатәи ашәҟәы
Иоанн ирзишьҭыз ахԥатәи ашәҟәы
Иуда ирзишьҭыз ашәҟәы
Римаа ирзышьҭу ашәҟәы
Коринфаа ирзышьҭу актәи ашәҟәы
Коринфаа ирзышьҭу аҩбатәи ашәҟәы
Галаҭаа ирзышьҭу ашәҟәы
Ефесаа ирзышьҭу ашәҟәы
Филиппаа ирзышьҭу ашәҟәы
Кәаласаа ирзышьҭу ашәҟәы
Фессалоникаа ирзышьҭу актәи ашәҟәы
Фессалоникаа ирзышьҭу аҩбатәи ашәҟәы
Тимофеи изышьҭу актәи ашәҟәы
Тимофеи изышьҭу аҩбатәи ашәҟәы
Тит изышьҭу ашәҟәы
Филимон изышьҭу ашәҟәы
ауриацәа ирзышьҭу ашәҟәы
анцәа иуазҳәаҩ Иоанн ацқьа изаатыз
Матфеи иҟнытә ажәабжь бзиа
Иисус Христос, Давид Иԥа, Авраам Иԥа, ишьҭра шәҟәы.
Авраам дихшеит Исаак; Исаак дихшеит Иаков; Иаков ихшеит Иудеи уи иашьцәеи;
Иуда ихшеит Фареси Зареи, Фамара лахьтә; Фарес дихшеит Есром; Есром дихшеит Арам;
Арам дихшеит Аминадав; Аминадав дихшеит Наасон; Наасон дихшеит Салмон;
Салмон дихшеит Вооз, Рахава лахьтә; Вооз дихшеит Овид, Руф лахьтә; Овид дихшеит Иессеи;
Иессеи дихшеит аҳ Давид; аҳ Давид дихшеит Соломон, Уриа имаз лахьтә;
Соломон дихшеит Ровоам; Ровоам дихшеит Авиа; Авиа дихшеит Аса;
Аса дихшеит Иосафат; Иосафат дихшеит Иорам; Иорам дихшеит Озиа;
Озиа дихшеит Иоафам; Иоафам дихшеит Ахаз; Ахаз дихшеит Езекиа;
Езекиа дихшеит Манассиа; Манассиа дихшеит Амон; Амон дихшеит Иосиа;
Иосиа дихшеит Иоаким; Иоаким ихшеит Иехониеи уи иашьцәеи, Вавилонҟа ианхыҵшаз аламҭалазы.
Вавилонҟа ианхыҵ Иехониа дихшеит Салафиил; Салафиил дихшеит Зоровавел;
Зоровавел дихшеит Евиуд; Евиуд дихшеит Елаким; Елаким дихшеит Азор;
Азор дихшеит Садок; Садок дихшеит Ахим; Ахим дихшеит Елиуд;
Елиуд дихшеит Елеазар; Елеазар дихшеит Матфан; Матфан дихшеит Иаков;
Иаков дихшеит Иосиф, Иисус Христос ҳәа изыԥхьауаз дзыхшаз Мариа лхаҵа.
Абасала, Авраам инаиркны Давид иҟынӡа жәиԥшь абиԥара; Давид инаиркны Вавилонҟа иахыҵаанӡа жәиԥшь абиԥара. Вавилонҟа ианахыҵ инаркны Христос иҟынӡа жәиԥшь абиԥара.
Иисус Христос иира ҟалеит абас: Иара Иан Мариа Иосиф данизҳәаха, рҽеидыркылаанӡа Аԥсы Цқьа ила лцәа лтәымкәа дшыҟаз ааԥшит.
Лхаҵа Иосиф, ииаша-ҵабыргыз уаҩын, убри аҟнытә дызлаҟаз мырзакәа доуишьҭырц иақәикит.
Аха иара абас хәыцны ианимаз аамҭазы, ԥхыӡла Иҳақәиҭу Имаалықь иеиҳәоит: Иосиф, Давид-иԥа! уԥҳәыс Мариа лыдкылара уацәымшәан, избан акәзар лцәа иалоу Аԥсы Цқьа ила ауп дышлымоу;
Дылхылҵуеит Аԥа, хьӡысгьы иуҭоит: Иисус; Уи Иара ижәлар зҵоу агәнаҳарақәа рхихуеит.
Абри зегьы ҟалеит Иҳақәиҭу иҟнытә аԥааимбар ила иҳәаз наӡахаразы; уи иҳәоит:
Абри аԥҳәызба лцәа далашәеит, дагьлыхшоит Аԥа, иагьихьӡыртәуеит Иара: Еммануил, иаанагоит: Анцәа дҳацҟоуп.
Иосиф ацәа даналҵ, Иҳақәиҭу Имаалықь ишиеиҳәаз ала дныҟәеит, иԥҳәыс дидикылт,
Иҽылзааигәеимтәит, ус, аҵыхәтәан, Лԥа, аԥхьахшаа, длоуит, хьӡысгьы ииҭеит: Иисус.
Аҳ Ирод ихаан Иудеиатә Вифлеем аҿы Иисус даниы, мрагыларахьтәи адырҩцәа Иерусалим иаҭааит, абасгьы рҳәоит:
Дабаҟоу ииз идуеиаа раҳ? Ҳарҭ амрагыларахь уи иеҵәахә ҳбон, ҳааит Иара ҳиеихырхәаразы.
Аҳ Ирод иаҳаз ари ажәабжь деиланарӡыӡеит, убас иерусалимаа зегьы ари ргәырҽыннаҵеит.
Аԥхьаԥшьаҩцәеи жәлар рышәҟәдырыҩцәеи зегьы ааизиган дразҵаауа далагеит: иабыкәу Христос дираны дахьыҟоу?
Урҭ аҭак ирҭоит: Иудеиатә Вифлеем аҿы акәхоит, избанзар аԥааимбар ила абас аиԥш ануп:
Уаргьы, Вифлеем, Иуда идгьыл, иарбанзаалакь акала Иуда иқалақьқәа уреиҵам; избан акәзар уара духылҵуеит, Израилаа, Сара суаажәлар зыхьчаша Аԥхьагылаҩ.
Нас Ирод маӡала адырҩцәа даарыԥхьан, урҭ рахьтә аеҵәа анцәырҵшаз аамҭа еилкааны,
Вифлеемҟа идәықәиҵоит, абас аиԥш раҳәаны: шәца, игәцаракны Асаби ихабар еилышәкаа, данышәыԥшаалак аамҭазы, исзаашәыцҳа, иара саргьы убраҟа снеины Иара сиеихырхәаразы.
Урҭ аҳ ииҳәаз иазыӡыҩрны рҿынархеит. Ус, абар, мрагыларахь ирбаз аеҵәа рҿаԥхьа, ирымариашаны иаацәырҵын, ишнеиуаз, Асаби дахьыҟаз аҭыԥ аҽахакны иаангылт.
Аеҵәа анырба, урҭ гәырӷьара духа ирысит,
Аҩны ианыҩнала ирбоит Асабии Иара Иан Мариеи, иаразнак, асаара рыҽкажьны Иара иеихырхәоит; нас, ҳамҭас ирҭаразы рыхазынақәа аацәырыргоит: ахьы, арафы, ахәша.
Ирбаз аԥхыӡ аҿы Ирод иахь ишыхынҳәтәымыз анырзаат, даҽа мҩакала ртәылахь ицеит.
Урҭ анца ашьҭахь, Иосиф ԥхыӡла Иҳақәиҭу Имаалықь дизцәырҵын иеиҳәоит: уҩагылан, Асаби Иани Иареи аашьҭыхны, ушзахәо Мысраҟа уца, сажәа уаҳаанӡагьы убра уҟаз; избанзар Ирод Асаби иԥшаара дашьҭоуп, дҭаирхаразы.
Абри шааиаҳаз аиԥш, дҩагылан, Асаби Иани Иареи аашьҭыхны, ҵхыбжьон Мысраҟа иҿынаихеит,
Уа дыҟан Ирод иԥсҭазаара далҵаанӡа, Иҳақәиҭу иԥааимбар ила Мысрантә Сара Сԥа сиԥхьеит ҳәа ииҳәаз ҟаларазы.
Ирод адырҩцәа шихыччаз аниба, иԥсахы еибакын Вифлееми уи иаҵанакуази рахь ауаа ишьҭит, адырҩцәа рахьтә иеиликаахьаз аамҭа иақәыршәаны, ҩышықәса инаркны иеиҵа зхыҵуаз ахәыҷқәа зегьы налаҵаны, иршьразы.
Абри аамҭазы инаӡеит аԥааимбар Иеремиа ииҳәахьаз:
Убасҟан Рама аӷызыӷызра, аҵәыуара, аҵәаара ду иамҽханакит; Рахил лхәыҷқәа лҵәыуоит, илџьабоит, иеиқәкышьагьы лымам, избанзар иҟам дара.
Ирод даныԥсы ашьҭахь, абар, Иҳақәиҭу Имаалықь Мысра ԥхыӡла Иосиф диҭаауеит,
Иагьиеиҳәоит: уҩагыл, Асаби Иани Иареи уманы Израилаа рыдгьыл ахь уҿынаха, избан акәзар Асаби иԥсы иашьҭаз ԥсхьеит.
Иаргьы дҩагылан, Асаби Иани Иареи иманы иҿыҩеихан, Израилаа рыдгьыл ахь днеит.
Дахьааиз, Ирод иҭыԥан аҳас Иудеиа уи иԥа Архелаи дахагылт ҳәа аниаҳа, уахь акылсра дацәшәеит, ԥхыӡла изаатыз иоуз адыррала Галилеиа иахьаҵанакуаз дцеит,
Назарет ҳәа изышьҭоу ақалақь дахылт, Иара Назареи ихьӡхоит ҳәа аԥааимбар ииҳәахьаз наӡаразы.
Убарҭ амшқәа раан Иоанн Аӡӡаахҩы дцәырҵны, Иудеиаҿтәи ацәҳәыраҿ дуазҳәауеит,
Абас аиԥш ҳәауа: шәыгәнаҳарақәа шәрыхьхәы, избанзар Жәҩантәи Аҳра ааигәахеит.
Аԥааимбар Исаиа абас аиԥш ззиҳәаз иоуп иара: ацәҳәыраҿ иҵәаа-ҵәаауа абжьы: Иҳақәиҭу икаххаа иҟоу амҩа изшәырхиа.
Иоанн ихаҭа ишәыз амаҭәа махҽхә-лыхын, имӷан аатә маҟа; Фатәыс имазгьы амаҵеи абнацхеи ракәын.
Убасҟан Иерусалими, Иудеиеи, Иорданиеи ирыҵанакуаз аҭыԥқәа ирықәынхоз зегьы иара иахь икылсуан,
Рыгәнаҳарақәа рхыхуа иара иахьтә Иордан аӡы рыҽӡаархуан.
Иоанн афарисеицәеи асаддукеицәеи рацәаҩны ишҟа аҽӡаахразы ишнеиуаз аниба, иреиҳәоит: шәарҭ, амаҭ хшақәа, иҟалараны иҟоу ақәыӡбара аамҭа цәцашьа шамоу агәра шәзыргада?
Ишаҭәоу ала ахьхәра иаҵанакуа нашәыгӡа,
Ишәҳәарцгьы шәгәы иаанамган: ҳара ҳаб Авраам иоуп; избанзар ишәасҳәоит, Анцәа Авраам изы ахшара абарҭ ахаҳәқәагьы ирылихыр илшоит;
Абар агәараҳагьы аҵла ашьапаҿы ишьҭоуп: ашәыр бзиа аазмышьҭуа иарбан ҵлазаалакь иԥҟаны амца иақәрыжьуеит;
Сара агәнаҳа ахыхразы аӡы шәӡаасхуеит, аха сара Исышьҭааиуа сара сеиҳа амч имоуп; сара Уи ишьапымаҭәа ашьҭыхраҵәҟьагьы саԥсам; Уи шәара Аԥсы Цқьа илеи мцалеи аӡы шәӡааихлашт;
Иҭәырӷәы Иара инапы иакуп, илаҳәарҭагьы ирыцқьашт, ичагьы ицаҿы иеизигашт, ачаз-хәҵә акәзар, еихсыӷьра зқәым мцабзла иқәыццышәаа игашт.
Абри аамҭазы Иисус Галилеиатә Иорданҟа Иоанн иҿы дааит, иара ила аӡы дӡааххаразы.
Иоанн Уи даҟәихырц иақәикит, абас ҳәауа: сара соуп Уара уахьтә аӡӡаахра зыхәҭоу, Уара уоума абри азы сара сышҟа иаауа?
Аха Иисус уи абас аиԥш ала аҭак ииҭоит: уажәазы ус иҟаз; иарбан иаша-ҵабыргзаалакь абас ауп ишынаҳагӡаша. Убасҟан Иоанн Иара дизыразхеит.
Иисус иҽӡаахны аӡы данааҭыҵ, абар, жәҩангәашәԥхьара изаатит, ибеит Анцәа Идоуҳа, аҳәыҳә ԥшра аманы, Иара ишҟа илбаауаны.
Иагьгеит, убасҟан, ажәҩан ахьтә абжьы: Абри Иоуп Бзиа избо, Сгәахәара Злоу Сара Сԥа.
Убасҟан Иисус Доуҳала ацәҳәырахь дҩагахоит, аҩысҭаа ила иԥышәаразы,
Уаҟа ҩынҩеижәа мши ҩынҩеижәа ҵхи данычга, ӷәӷәала дымлашьит.
Иԥышәаҩ дааидгылан иҳәоит: Уара Анцәа Уиԥазар, иҳәа абарҭ ахаҳәқәа чахарацы.
Иара аҭакс иеиҳәоит: иануп: чала мацара акәым ауаҩы иԥсы злаҭоу, уи ԥсҭазаара имоуп Анцәа иҿы иааҭшәауа иарбан ажәазаалакь алагьы.
Абри ашьҭахь аҩысҭаа Уи даашьҭыхны ақалақь ԥшьа ашҟа дигоит, уаҟа абааш аҿықә дҩықәыргыланы,
Иеиҳәоит абас: Уара Анцәа Уиԥазар, алада уҽалырҩры; избанзар иануп: Уара узы Имаалықьцәа ԥҟараны излариҭо ала, рнапқәа урықәыргыланы ушьҭых унаргалашт, ушьапы џьара хаҳәык иахымҟьашаразы.
Иисус иара ус иеиҳәоит: иануп иара убас: Иуқәиҭу Унцәа дԥумшәан.
Аҩысҭаа Уи ҩаԥхьа ашьха ҳаракӡа ашҟа дигоит, адунеи аҳрақәа, урҭ рыхьӡ-рыԥша зегьы дрылаирԥшуеит,
Абасгьы иеиҳәоит: абарҭқәа зегьы Уара иусҭоит, асаара уҽкажьны усеихырхәозар.
Убасҟан Иисус уи абас иаҭеикуеит: усԥырцқьа, наҟ, аџьныш; избан акәзар иануп абас: Уиеихырхәала Иуқәиҭу Унцәа, убри аӡә заҵәык имаҵ ула.
Абри ашьҭахь аҩысҭаа Уи даанижьит, нас, Амаалықьцәа ааин, имаҵ аура иалагеит.
Ус, Иисус Иоанн дҭаркит ҳәа аниаҳа, Галилеиаҟа дцеит.
Назарет ааныжьны, агаҿатә Капернаум днеит, Завулони Неффалими ирыҵаркуаз аҿы.
Аԥааимбар Исаиа абас аиԥш ала ииҳәаз наӡаразы:
Завулон иадгьыл, Неффалим иадгьыл, агаҿа мҩа, Иордан нырцә Анцәа Ҵабырг дыззымдыруа Галилеиа,
Алашьцара зхаԥаз ажәлар ирбеит алашара ду, атәылеи аԥсра ашәшьыра ирыҵатәақәази алашара рықәыҷҷеит,
Абри аамҭа инаркны Иисус иуазҳәара хациркит, абас аиԥш рылаҳәауа: шәыгәнаҳарақәа шәрыхьхәы, избан акәзар Ажәҩан Аҳра ааскьеит.
Галилеиатәи амшын даваланы дышцоз ибеит ҩыџьа аишьцәа, Пиотр ҳәа изыԥхьоз Симони, уи иашьа Андреии, амшын акаҭ аналарыжьуаз аамҭазы, избанзар урҭ ԥсыӡкцәан;
Иагьреиҳәоит абас: шәаала Сара шәсышьҭаланы, шәуаакцәаҩны шәҟасҵоит.
Даргьы, иаразнак, рыкаҭақәа ааныжьны, Иара ишьҭаххы рҿынархоит.
Убрантә дышнеиуаз Уи даҽа ҩыџьа аишьцәа, Зеведеи иԥа Иакови иашьа Иоанни, раб Зеведеии дареи, ашхәа иантәаланы рыкаҭақәа ирыгыз-ирыбзаз аҟаҵара ишаҿыз аниба, ишҟа дрыԥхьоит.
Урҭгьы, иаразанак, рышхәагьы рабгьы ааныжьны, Иара иааишьҭалт.
Иисус Галилеиа ахы-аҵыхәа зегьы дрылан, рсинагогақәа рҿы идырҵауа, дуазҳәауа, Ажәҩан Аҳра Ажәабжь бзиа рыларҵәауа, ауаа чмазарас, хымхәарас ирымаз зегьы хәышәтәуа.
Иӡбахә Сириа ахьынӡанаӡааӡо иахьӡеит; Ишҟа иааргон иеиуеиԥшымыз ачымазарақәа идыркарахьаз, иԥсыҽқәаз, иалаԥсуаз, аҩысҭаа дызхақәаз, имзакуаз, аарлаҳәа иҟақәаз, Иара урҭ зегьы ихәышәтәуан.
Ажәлар рацәа Галилеиантә, Жәақалақьрантә, Иерусалимынтә, Иудеиантә, Иордан нырцәынтә Иара ишьҭеибаҳәа ишьҭан.
Ажәлар аниба, Иара ашьхарахь дыхәнеит; даныҩатәа, иҵаҩцәа ааидгылт.
Нас, иҿы ааихихт, абас аиԥш дырҵауа:
Бзазара рымоуп доуҳала зҽыздыруа избанзар урҭ иртәуп Жәҩантәи Аҳра.
Бзазара рымоуп илаӷырӡышо, избанзар урҭ агәыжьжьара роуеит.
Бзазара рымоуп цәгьара злам, избанзар дара иртәхоит адгьыл.
Бзазара рымоуп аиашара иазгәаҟуа, иазӡышуа, избанзар иашарала ргәы-рыԥсы ҭәуеит.
Бзазара рымоуп арыцҳашьара злоу, избанзар даргьы рыцҳашьахоит.
Бзазара рымоуп згәы цқьоу, избанзар урҭ Анцәа дырбоит.
Бзазара рымоуп аиныршәаҩцәа, избанзар урҭ Анцәа ихшараҳәа ахьӡ рыҭахоит.
Бзазара рымоуп аиашазы ирылырцаз, избанзар урҭ иртәхоит Жәҩантәи Аҳра.
Бзазара шәымоуп шәарҭ, Сара сымшала шәандырԥхашьо, шәанрылырцо, ацәгьа анышәзырҳәо.
Агәеиҵыхра шәымаз, шәгәырӷьала, избанзар жәҩан аҿы ишәзыԥшуп аҳамҭаду: убасҵәҟьа иԥхадырсуан шәара шәаԥхьа иҟаз аԥааимбарцәагьы.
Шәара адгьыл шәаџьыкоуп. Аџьыка амч ацәыӡыр, ҵаашьас иамоузеи? Усҟан иара акгьы иаԥсахом, наҟ, ауаа ршьапы иахьадыргаша, икаумыжьуазар.
Шәара адунеи лашарас шәамоуп. Ашьха акаҩра иқәгылоу ақалақь аҽазыҵәахуам.
Иадыркыз ацәашьы ҵаҟа ихәыҵадыргылом, аҩада иҩахан ашьандал иҭадыргылоит аҩны зегьы арлашаразы.
Убас шәара шәылашарагьы ауаа рҿаԥхьа илашалааит, шәара шәус бзиақәа рбарҭахаразы, Ижәҩантәу Шәаб ирдуразы.
Шәгәы иаанамган Сара азакәанԥҟара, мамзаргьы аԥааимбарцәа ԥсырбгаразы сааит ҳәа; Сара сзааз урҭ рԥырбгаразы акәым, рынагӡаразы ауп.
Избанзар иаша-ҵабыргла ишәасҳәоит: жәҩани дгьыли ииасаанӡа, азакәан ахьтә иреиҵаӡоу нбанк, ҵәаӷәасҭак бжьаӡраны иҟам, иара зегь наӡаанӡа.
Абасала, азакәанԥҟарақәа рахьтә иреиҵаӡоу ак еилазгауа, урҭ рылагьы ауаа идзырҵауа, Жәҩантәи Аҳраҿы ихаҭагьы иреиҵаӡоу иакәхоит; ишыҟоу ала иназыгӡауа, идзырҵауа Жәҩантәи Аҳраҿы идуӡӡоу иакәхоит.
Избанзар ишәасҳәоит, шәара шәиаша-ҵабырг ашәҟә-дырҩцәеи афарисеицәеи рҵабыргра изеиҳамхар, шәарҭ Жәҩантәи Аҳраҿы шәызнеираны шәыҟаӡам.
Ишәаҳахьеит ажәытә уаа рҳәамҭа: уаҩ думшьын; ауаҩы дызшьыз аӡбара иқәуп.
Сара сакәзар, ишәасҳәоит, акгьы злам азыҳәа зашьа изы иԥсахеибакуа дарбанзаалакь аӡбара иқәуп; зашьа рака ҳәа иазҳәаз асинедрион изыԥшуп; аиқәымшәа ҳәа изызҳәаз иакәзар, џьаҳанымтәи амцеилашыра иԥеиԥшуп.
Убри аҟнытә аӡатәқәҵарҭаҿ уӡатә уманы уаннеиуа аамҭазы, убраҟа уашьа уара уахь агәынхара шимоу анугәалашәалакь,
Инаугаз уӡатә иааныжьны, уҿынаханы уашьа иҿы унеи, заа иара уинышәа, нас уӡатә, умҭа уазыхынҳә.
Акыр умазкуа ауаҩы, иареи уареи амҩа шәеицықәнаҵы заа уинышәа, уи уара аӡбаҩ уииҭаанӡа, аӡбаҩ имаҵуҩы уимаидаанӡа, абахҭа лашьцарахь ургаразы;
Ииашаны иуасҳәоит: уара убрантә ҭыҵшьа умаӡам, аҵыхәтәантәи уҟәрышь руҭаанӡа.
Шәарҭ ишәаҳахьеит ажәытә уаа ирҳәаз: укалҭ уашьҭамныҟәан.
Сара ишәасҳәоит: абри аԥҳәыс сара дсымандаз ҳәа илыхәаԥшуа дарбанзаалакь, гәыла-ԥсыла уи лҿы дкалҭшьҭаныҟәеит.
Уарӷьа бла уарҩашьауазар, иҭжәаны, иуҟәганы икажь; избан акәзар ухәҭак ҭахар иеиӷьуп, уцәеижь зегьы амцеилашыра иахәхар аасҭа.
Уарӷьа нап уарҩашьауазар, иҩҿахҵәаны, иуҟәганы икажь; избанзар уара узы ухәҭак ҭахар еиҳа иеиӷьуп, уцәеижь зегьы амцаеилашыра иахәхар аасҭа.
Иҳәоуп иара убас: зыԥҳәыс илылҵуа ауаҩы дышлылҵуа ала аршаҳаҭга лиҭааит ҳәа.
Аха Сара ишәасҳәоит абас: акалҭбааԥсра аганахьала ҽыԥныҳәа лымамкәа зыԥҳәыс илылҵуа ахаҵа, иԥҳәыс акалҭбааԥсра дазирхиоит; зхаҵа илҵыз аԥҳәыс дызгауагьы дкалҭшьҭаныҟәаҩуп.
Шәара ишәаҳахьеит иара убас ажәытә уаа ирҳәамҭоу: уқәра еилоумган, уи Иҳақәиҭу иҿаԥхьа инагӡала.
Аха Сара ишәасҳәоит: умқәын зынӡагьы: ажәҩан иамаҿоуп ҳәа, избанзар уаҟа Анцәа иқәтәарҭоуп;
Адгьыл иамаҿоуп ҳәагьы, избанзар уи Иара изы ишьапҵаршәуп; убас Иерусалим алагьы, избан акәзар уи Аҳ ду иқалақьуп:
Уанымқәын ухгьы, избанзар хәыц заҵәык иадамзаргьы ишланы ма иеиқәаҵәаны иузыҟаҵом.
Иҟазааит шәажәа абас аиԥш ала: ааи ҳәа ишәҳәо ааи акәны, мап ҳәа ишәҳәо мап; урҭ ирымыцхәны иҳәоу аҩысҭаа иҿгоуп.
Шәара ишәаҳахьеит абас аиԥш ала иҳәоу: аблазы абла, ахаԥыц азы ахаԥыц.
Аха Сара ишәасҳәоит: ацәгьара иамашәымкын. Уарӷьа ӡамҩа иасыз, егьи уӡамҩагьы имҵак;
Ухарԥ игаразы иуаӡбауа хыхьтәи уцәашәҵатәгьы иҭ;
Мчыла зықь шьаҿа узырҟаҵарц зҭаху, ҩ-нызқь шьаҿа ицҟаҵа.
Иуҳәауа дызуҳәауа иҭ, иумзыԥсахырц зҭахугьы узқәа иеиаумырхан.
Шәарҭ ишәаҳахьеит ирҳәахьоу: иузааигәоу бзиа дба, уаӷа дуцәымӷыз.
Аха Сара ишәасҳәоит: бзиа ижәбала шәаӷацәа, ишәықәшәиуа абзиа рзышәҳәала, шәызцәымӷу абзиара рзыжәула, шәгәы нзырхо, шәыԥхазырсуа шәныҳәаԥхьыӡ рзышәкла,
Жәҩан иҟоу Шәаб иҵеицәоу шәакәзааит. Уи ацәгьара ҟазҵоугьы, абзиара зуагьы имра рхаирԥхоит, иқьиоугьы иқьиамгьы ақәа рзаируеит.
Мшәан шәара бзиа шәызбауа бзиа иахьыжәбо азы иарбан ҳамҭоу ишәыхәҭоу? Ауаа аҳаза рылызгауагьы убри акәӡами изҿу?
Аԥсшәа зашәҳәауа шәашьцәа мацара ракәзар, иарбану араҟа усҟак зҵазкуаны ҳәа иҟашәҵо? Убас акәӡами Анцәа Ҵабырг дыззымдыруагьы шыруа?
Убри аҟнытә ак згым шәакәны шәнаӡаха, Жәҩан аҿы иҟоу шәара Шәаб дшынаӡоу аиԥш.
Аҳаҳаи, ауаа шәыбзырӡы рҳәаразы асабаԥ шәымун: убас аиԥш шәанныҟәа, Жәҩан иҟоу Шәаб иахьтә ҳамҭа шәоураны шәыҟаӡам.
Асабаԥ анууа аамҭазы, абар сара иҟасҵаз ҳәа абыкь асра уаламган, асинагогақәеи амҩа дуқәеи рҿы агьангьашцәа ауаа ҳдырҽхәалап ҳәа ишыҟарҵало аиԥш. Иаша-ҵабыргла ишәасҳәоит: урҭ ирыхәҭоу ақәнага роухьеит.
Уара асабаԥ анууа, уарӷьа нап иҟанаҵо уарма нап иазымдыруазааит,
Иҟауҵо асабаԥ маӡаны иаанхааит; абри амаӡа збарҭоу Уаб аргама лыԥха уиҭап.
Уанныҳәауа аамҭазы, ауаа рҽыддырбаразы асинагогақәеи амҩақәа ахьеихагылоуи иааҭгыланы иныҳәауа ауаа хԥарақәа уҽреиԥшумтәын. Ииашаны ишәасҳәоит, урҭ рықәнага аиоура ишаҿу.
Уанныҳәауа аамҭазы, ууада уныҩналаны, ашә наркны, маӡа иҟоу Уаб иахь уныҳәа; амаӡа збарҭоу Уаб ишуаҭәоу аиԥш ала аргама лыԥха уиҭап.
Шәанныҳәауа аамҭазы, Анцәа Ҵабырг дыззымдыруа реиԥш, ажәа мыцхә шәымҳәалан; урҭ ражәа мыцхә иеиҳа зыӡырҩра аиуашәа рбоит;
Убарҭ шәыҽреиԥшшәымтәын; избан акәзар Шәаб шәара шәзыргәаҟуа идыруеит, уи азыҳәан иҳәара шәалагаанӡагьы.
Шәныҳәала абас: Жәҩан иҟоу Ҳаб! хьӡи-ԥшеи амазааит иԥшьоу Уара ухьӡ;
Иааиааит Уара Уаҳра; иҟалааит Уара угәаԥхара, хыхь, ажәҩан аҿ аиԥш, ҵаҟатәи адунеи аҿгьы;
Иахьа зда ҳхәарҭам ача ҳаҭ;
Иҳақәу ҳуалқәа ҳанажь, ҳара ҳтәы зқәу ишранаҳажьуа аиԥш;
Ацәгьаԥышәара ҳалаумгалан, аҩысҭаа ҳаицәыхьча; избанзар Уара ԥымкрада Аҳреи, Амчреи, наунагӡатәи ахьӡ-аԥшеи умоуп. Амин.
Ауаа рыгәнаҳарақәа ранашәыжьлар, Жәҩан иҟоу Шәабгьы шәара ишәымоу агәнаҳарақәа шәанаижьуеит;
Ауаа рыгәнаҳарақәа ранажьра мап ацәышәкыр, шәара Шәабгьы шәыгәнаҳарақәа шәанаижьуам.
Иара убас шәанычгауа аамҭазгьы, ауаа хԥарақәа ишыҟарҵало аиԥш, шәылахь еиқәышәымҵан; урҭ алахьеиқәра рҿадыртәоит, ишычгауа ауаа иддырбаразы. Иаша-ҵабыргла ишәасҳәоит, урҭ рыхәҭаа роуа ишалагахьоу.
Уара уанычгауа аамҭазы, ухы ахәша ахьшьы, уҿгьы ӡәӡәа,
Ушычгауа барҭас изаушагьы ауаа ракәым, зҿаԥхьа уцәырҵуа маӡа иҟоу Уаб иоуп; амаӡақәа збарҭоу Уаб аргама лыԥха уиҭоит.
Шәхазыҳәа амал еизгара шәҽазышәымкын адгьыл аҿы, аҩи ажьакцеи зегьы ахьырфауа, аӷьычцәа иахьырыԥшаауа, иахьырӷьычуа;
Еизыжәгала амазара ажәҩан аҿы, уаҟа уи аҩи ажьакцеи рԥырхагам, аӷьычцәагьы ирзыԥшаауам, иагьрызӷьычуам;
Аханатә шәмал, шәмазара ахьыҟоу шәгәы-шәыԥсгьы ыҟазаауеит.
Ацәеижь азы лашарбагас иҟоуп абла. Убри аҟнытә убла аныбзиаха, илашоуп уцәеижь зегьы;
Убла хирымзар, усҟан убла цәгьазар, уцәеижь зегьы лашьцоуп. Убас, иулоу алашара лашьцазар, изеиԥшрахарызеи иара алашьцара ахаҭа?
Ҩыџьа аҳцәа рымаҵ аура аӡәгьы илшом: уи аҩыза ԥеиԥшс измоу иаҳцәа руаӡә дицәымӷуп, егьи еиҳа бзиа дибоит; аӡәы изы хыс-хысра игирхом, егьи дицәаашьоит. Анцәагьы амазарагьы узеицбом.
Убри аҟнытә ишәасҳәоит: иаҳфарызеи, иаҳажәрызеи ҳәа аԥсҭазаара шәашьҭамлан, иаҳшәаҳҵарызеи ҳәа шәдәықәымлан. Шәгәы-шәыԥсы, шәыԥсҭазаара афатә аҵкыс рыҵарымкӡои, мамзаргьы амаҭәа аҵкыс ԥнамҟаӡои ацәеижь?
Шәырзыԥшы ажәҩан иалоу аԥсаатә: ак ларҵом, ак ҭаргалом, инаганы рца ак ҭарыԥсом; урҭ Жәҩан иҟоу Шәаб ирчоит. Убарҭ реиҳа шәеиӷьӡами шәара?
Дарбан шәара шәахьтә, зхы гәцаркны измоу рыҟнытә, рак иадамзаргьы заура ацҵара зылашуа?
Ацәашәҵатәгьы гәцаракны шәзашьҭаларызеи? Шәырзыԥшы адәыкрынқәа: урҭ џьабаак рымам, ахахара иаҿым;
Аха, ишәасҳәоит, Соломон еиҳа ианиааз аамҭақәа рызгьы, убарҭ шеилаҳәоу деилаҳәамызт;
Иахьа иҟоу, уаҵәы амца илақәыжьны ирбылуа адәы-ҳаскьын Анцәа абас аиԥш ала иеилеиҳәозар, шәарҭ заҟа еиӷьны шәеибиҭарызеи, ахаҵара зыцәмаҷу ауаа!
Абас, шәыҿҟьаса шәхы шәашьҭамлан, иагьышәымҳәан: иаҳфарызеи? ма: иаҳжәрызеи? мамзаргьы: иаҳшәаҳҵарызеи?
Избанзар Анцәа Ҵабырг дыззымдыруагьы абарҭқәа зегьы ирышьҭоуп, насгьы Жәҩан иҟоу Шәаб убарҭқәа шышәҭаху атәгьы идыруеит.
Зегь раԥхьаӡа акәны шәзышьҭалаша Анцәа Иаҳреи Уи иҵабырги роуп, егьырҭ зегьы урҭ рыла ишәыдлап.
Абасала, уаҵәтәи амш шәазымхьаан, избанзар уаҵәтәи амш аханатә иара ахы агәцаракуп: иарбан мшызаалакь иара ахьаа-баа иамоу азхоит.
Шәмыӡбалан, ӡбатәысгьы шәроурым;
Шәыӡбашьала шәыӡбахап; шәагас излашәшәауа ала шәаргьы ишәзыршәалап.
Уашьа ибла иху аҭәыц узахәаԥшуазеи, уара убла иху ақды умбозар?
Мамзаргьы, излаиоуҳәарызеи уашьа: уаангылишь, убла иху аҭәыц хысхып ҳәа, арахь, уара убла иху ақды анубарҭам?
Агьангьаш! зны убла иху ақды хых, нас иубарҭахап уашьа ибла аҭәыц шхыхтәу.
Шәзыхӡыӡаауа ацқьа-ԥшьа алақәа ирышәымҭан, шәбырлаш аҳәақәа ирымҵашәмыжьын, ршьапқәа ирыҵарымкәаҳарц, нас, иааҳәны, шәхаҭақәагьы маха-маха шәеимҿырмыжәжәарц.
Шәаҳәала, шәызҳәауагьы шәоуп; шәыԥшаала, ишәоуп ишәыԥшаауа; шәасла, шәзысуа шәзаадыртып;
Избанзар иаҳәауа иоуеит, иԥшаауа иԥыхьашәоит, ашә иасуагьы изаадыртуеит.
Дыҟоума шәара шәыбжьара убас аиԥш иҟоу ауаҩы, аб, иԥа ача данаҳәауа аамҭазы, ахаҳә изҭауа?
Аԥсыӡ данаҳәауа, амаҭ изыркуа?
Шәарҭ, иагьа цәгьара шәалаҟазаргьы, шәыхшара рзыҳәан абзиара аҟаҵара шәазхиазар, Жәҩан иҟоу Шәаб урҭқәа иреиҳау абзиаура илшоит.
Абасала, иарбан усзаалакь аҿы ишәызныҟәарц шышәҭаху аиԥш шәарҭгьы шәрызныҟәала; абри аҿы ауп азакәанԥҟареи аԥааимбарреи ахьыҟоу.
Агәашә ҭшәақәа рыла шәҭалала; избан акәзар аҭахараақәӡаарахь уназго агәашәқәа акыр иҭбаа-ҭыцәуп, урҭ рышҟа ауп жәпаҩык рхы ахьдырхауагьы.
Абзазарахь уназго агәашәқәа-амҩақәа даараӡа иҭшәақәоуп, ирацәаҩым урҭ рыԥшаара зылшауагьы.
Шәхы рцәышәыхьчала ауаса маҭәа зышәҵаны ишәҭаауа амцԥааимбарцәа, урҭ ҩнуҵҟала ақәыџьма-мҵарс иаҩызоуп:
Урҭ румҭақәа рыла иудыруеит. Амаӷ ажь ҿырхуама, мамзаргьы амаркаџьы алаҳа?
Иарбан ҵла бзиазаалакь, ашәыр бзиа аанашьҭуеит, аҵла бааԥс акәзар, ашәыр бааԥс:
Аҵла бзиа ашәыр бааԥс аанашьҭуам, аҵла бааԥс ашәыр бзиа унаҭом.
Аҽаҩра бзиа аазмышьҭуа иарбан ҵлазаалакь, иԥҟаны амца иаларыжьуеит.
Абасала, урҭ румҭақәа рыла ижәдыруеит.
Иҳақәиҭу! Иҳақәиҭу! ҳәа сазҳәақәо зегьы Жәҩантәи Аҳра рбараны иҟаӡам, уи збо Жәҩан иҟоу Саб игәаҳәара назыгӡауа роуп.
Уи аҽны жәпаҩык Сара абас аиԥш сарҳәашт: Иҳақәиҭу! Иҳақәиҭу! Уара ухьӡала акәмыз ҳарҭ ҳазлаԥааимбаруаз? Уара ула акәмыз аҩысҭаацәа злархаҳцоз? Уара ухьӡала акәмыз аџьашьатәқәа злаҟаҳҵоз?
Убасҟан убарҭ абас аиԥш расҳәоит: Сара ианакәзаалакь шәарҭ шәсыздыруамызт; шәысԥырыцқьа наҟ, азакәандара мҩаԥызго.
Убри аҟнытә Сара сажәақәа ирзыӡырҩуа, иназыгӡо дарбанзаалакь, зыҩны ахаҳә уасхыр иқәзыргылаз ахаҵа ҟәыш диеиԥшыстәуеит;
Ақәа кыдхаҽа идәықәлеит, аӡиасқәа хыҵит, аԥшақәа асит, убарҭ зегьы уи аҩны иажәлеит; аха уи камҳаит, избанзар ахаҳәцаҟьа иқәҟаҵан.
Абарҭ сажәақәа заҳауаны иназмыгӡауа дарбанзаалакь, зыҩны аԥсылмӡра илазыргылаз ауаҩ хыда диеиԥшыстәуеит;
Ақәа кыдхаҽа илеит, аӡиасқәа хыҵит, убарҭ зегьы уи аҩны иажәлеит; уи акәхеит, икаҳаит, акаҳашьагьы каҳашьа иеиԥшымкәа.
Иисус абарҭ иажәақәа данрылга, иуаз жәлары еицџьаршьон,
Избан акәзар Иара абри дирҵауан амчра змаз аӡә иаҳасабала, ашәҟә-дырҩыцәеи афарисеицәеи реиԥш акәымкәа.
Ашьха данылбаа, ажәлар рацәаҩны ихьыԥшит.
Абар, ацәеилабааратә чмазара зыхьуаз аӡәы, Иара ишҟа асаара дхырхәаны, ҿааиҭит: Иҳақәиҭу! Иуҭаххар сцәацқьатәра улшоит.
Иисус, инапы ҩеиҵыхны днаихьысын, иеиҳәоит: исҭахуп, уцқьаха. Иаргьы, иаразнак, ицәеилабаарахьтә дыцқьахеит.
Иисус абри ауаҩ иеиҳәоит: аҳаҳаи, абри атәы умырзан; аха уцаны аԥшьаҩ уҽирба, Моисеи ишақәиҵахьоу ала, иухәҭоу амҭа наг, ршаҳаҭгак аҳасабала.
Иисус Капернаум данналала, шәҩы-рхы дааидгылан диҳәоит:
Иҳақәиҭу! смаҵуҩы имч кәадахан, дычмазаҩгәаҟны аҩны дышьҭоуп.
Иисус аҭак ҟаиҵоит: Сара снеиуеит, дагьысхәшәтәуеит.
Шәҩы-рхы Уи ишҟа: Иҳақәиҭу! схыбра уҵашылара саԥсам; амала ажәаны иҳәа, смаҵуҩы деибгахоит,
Избан акәзар сара даҽаӡә инапаҵаҟа иҟоу аӡә соуп, аха сара снапаҵаҿ иҟоу аибашьцәагьы ыҟоуп, урҭ иреиуоу аӡә иахь уца ҳәа идысҵар, дцоит; даҽаӡәых, уааи ҳәа иасҳәар, дааиуеит; смаҵуҩы иакәзаргьы, абри ҟаҵа ҳәа ззысҳәаз ҟаиҵоит.
Иисус ари аниаҳа, иџьеишьеит, Иара ишьҭаланы иааиуаз иреиҳәоит: иашала ишәасҳәоит: Израил аҿгьы абри аҩыза ахаҵара санымиацт.
Ишәасҳәоит шәарҭ, амрагылареи амраҭашәареи рахьтә иаауа шьардаҩы Жәҩантәи Аҳраҿы Авраами, Исааки, Иакови рыбжьара ираҭәоу аҭыԥ шныркыло.
Аҳра аԥацәа ракәзар, урҭ дәылцахоит, аҵәыуареи ахаԥыцрҿҿареи иахьырҭыԥу адәы-лашьцара иазышьҭны.
Иисус шәҩы-рхы иеиҳәоит абас: уца, агәра азхаҵаны ишумоу аиԥш акәхааит. Иара убасҟанҵәҟьа имаҵуҩы ихьаа-баа дрылҵит.
Иисус Пиотр иҩны дахьааиз дибеит амцашоура зманы ишьҭаз уи ианхәа, нас,
Лнапы днахьысит, уи акәхеит, лымцашоура еихсыӷьт; ларгьы дҩагылан рымаҵ аура далагеит.
Ахәылԥазы Иара ишҟа иааргеит аҩысҭаацәа зхаз жәпаҩы, Иара ажәала урҭ зегь рыԥсымцқьарақәа ирылиргеит, аҩысҭаацәа рхицеит.
Уи ҳара ҳагәмаҷрақәа, ҳчымазарақәа идикылт ҳәа аԥааимбар Исаиа ииҳәахьаз наӡаразы.
Иисус икәша-мыкәша ҵҩа змамыз ауаа данрылаԥш, нырцәҟа ҳарып ҳәа реиҳәеит (иҵаҩцәа).
Убасҟан шәыҟәдырҩык дааидгылан, иеиҳәоит: Арҵаҩы! Уара уахьцозаалакь суцуп.
Иисус уи иаҭеикуеит: абгахәыҷқәа рҭыҩрақәа рымоуп, жәҩан иалоу аԥсаатәгьы рыхтәаларҭақәа; Ауаҩытәыҩса Иԥа иакәзар, хықәҵарҭа имам.
Даҽаӡәы, Иара иҵаҩцәа иреиуаз, ус иеиҳәоит: Иҳақәиҭу! сақәиҭтә, заа сцаны саб дызжразы.
Аха Иисус ус иеиҳәеит: уаала Сара усышьҭаланы, аԥсцәа рыԥсцәа рыжра дара ақәиҭтәны.
Иара ашхәа данҭала, иҵаҩцәагьы ицҭалт.
Абар, абри аамҭазы, амшын ӷәӷәала иеисит, уи ацәқәырԥақәа ашхәа хырҩон; аха Иара дыцәан.
Убасҟан, иҵаҩцәа Иара ишҟа инеины ддырҿыхоит, абасгьы иҳәоит: Иҳақәиҭу! ҳаиқәырха: ҳҭахоит абар.
Иреиҳәоит: шәызшәауазеи шәарҭ, ахаҵара маҷраа? Нас дҩагылан, аԥшасреи амшынеисреи ааникылт, ауразоуроу, уаҩы ишимбац ала иааҭынчрахеит.
Ауаа ари рзымбатәбараха еизҵаауан: Дызусҭада абас аԥшагьы, амшынгьы зыххәыцуа?
Ус, егьирахьтәи агаҿа, Гергесынтәыла даннеи, аҳаԥ-дамрақәа ирҭыҵны ирԥылт аҩысҭаацәа зхаз ҩыџьа, урҭ убас леишәацәгьақәак ракәын, рымҩала аиасра гәаӷьыуацәан.
Ишааиуаз, арҵәаа-сырҵәааҳәа еибарҳәҳәеит абас: усс иумоузеи ҳара ҳахь, Иисус, Анцәа Иԥа? Уара арахь ҳаргәаҟразы заа уааит.
Урҭ инарҟәыҭханы иҳәуан ҳәа-гәарҭак.
Аҩысҭаацәа иҳәоит: абрантә ҳаԥхаурсуазар, аҳәақәа рышҟа ҳашьҭы.
Иара ус реиҳәоит: шәца. Даргьы рҿынархан аҳәақәа инархалт. Абри аамҭазы, аҳәақәа ҩеибархагахан, абахә рҽалырҩрны амшын рыҽҭарыжьит, аӡаҿы иҭахеит.
Ахьшьцәа ракәзар, еибарыҩны ицеит, ақалақь аҿы ианнеи, иҟалаз шыҟалаз еиҭарҳәеит, аҩысҭаацәа зхаз ртәгьы налаҵаны.
Ус, абар, ақалақь шеибакыз Иисус иԥылт, Уи дшаарбаз аиԥшгьы, рҳәаақәа аанижьразы иҳәеит.
Убасҟан Иара, ашхәа дҩақәтәаны, аарцәтәи аганахь дыӡхыҵны, иқалақь аҿы дааит.
Абар, абраҟа Иара дизнаргеит зиара иамадаз кәадак. Даазгаз рхаҵара гәаҭауа, Иисус ачымазаҩ иеиҳәоит: умшәан, сыҷкәын, угәнаҳарақәа узҩоит.
Абри аамҭазы ашәҟәыдырыҩцәа иреиуаз шьоукы ргәы инҭырҳәааит: Уи Анцәа дирџьоит.
Иисус, урҭ зызхәыцыз дыруа, иҳәоит: избан, шәгәы-шәыԥсы абааԥсы заанагазеи?
Иеиҳа зҳәара мариоузеи: угәнаҳарақәа уанажьхоит ҳәа акәу, мамзаргьы: уҩагылан уҿынаха ҳәа акәу?
Шәарҭ ижәдыруазааит Ауаҩытәыҩса Иԥа адгьыл аҿы агәнаҳарақәа рхыхра шимчу, нас, акәада днаизхьаҳәны иҳәоит: уҩагыл, уиара аашьҭыхны уҩныҟа уҿынаха.
Уи дҩагылт, ииара аашьҭихын, иҩныҟа ддәықәлеит.
Ари иалаԥшуаз ажәлар иџьаршьеит, абри аиԥш алшара ауааԥсыра ирызҭаз Анцәа ддырдууит.
Иисус убастәи дшиасуаз, аҳазеизгарҭаҿ итәаз, Матфеи ҳәа изыԥхьоз аӡә дибоит, иагьиеиҳәоит: Сара усышьҭаланы уаала. Уи дҩагылан, Иара дишьҭаланы иҿынаихеит.
Ашьҭахь, Иисус Матфеи иҩны шьыбжьхьафара дшаҿыз, аҳазылхыҩцәеи агәнаҳарақәа змази ааин, Иареи иҵаҩцәеи рывара аҭыԥ ааныркылт.
Ари афарисеицәа ианырба, иҵаҩцәа ирарҳәеит: Шәырҵаҩы аҳазылхыҩцәеи агәнаҳара змоуи дрыдтәаланы акрызрыцифаузеи, изрыцижәуазеи?
Иисус ари аниаҳа, иреиҳәоит: аҳақьым дызҭаху згәы бзиоу ракәӡам, ичмазцәоу роуп;
Шәца, иагьеилышәкаа: арыцҳашьароуп исҭаху, амҭа акәым зызҳәоу? Сара сзааз, иаша-ҵабыргла иҟоу рааԥхьаразы акәӡам, агәнаҳара иаҵоу рахьырхәразы, рхыхразы ауп.
Убасҟан Иара иҿы Иоанн иҵаҩцәа ааин иарҳәоит: ҳарҭи афарисеицәеи абас акыраамҭа ҳзычгауазеи, Уара уҵаҩцәа ачгара ианаҿым?
Урҭ Иисус абас аиԥш раҭеикит: аимазаара чара иалахәу, амаҳә рыгәҭа дтәанаҵы рылахь еиқәырҵарыма? Аха игылашт амаҳә данрылам амшқәа, усҟан урҭ чгалашт.
Амаҭәажә аӡәгьы ацаха ҿыц ақәиршәуам, избанзар ажә амаԥнажәоит, акылжәасҭагьы еиҳа иеицәахоит.
Убас, аҳаҭажәқәагьы аҩ-ҿа рҭарҭәом; избан акәзар аҳаҭа ԥжәоит, иҭаз аҩгьы рыцәцоит, дара аҳаҭақәагьы ԥхасҭахоит; аҩ-ҿа аҳаҭа ҿыцқәа ирҭарҭәоит, усҟан иҭаҭәоугьы изҭаҭәоугьы иеиқәхоит.
Абас аниҳәоз аамҭазы, еиҳабык дааидгылан, асаара иҽкажьны диҳәоит: абар, сыӡӷаб аԥсра даҿуп; аха Уара унеины унапы лыхьурсыр деиқәхоит.
Иисус дҩагылан, иҵаҩцәеи Иареи абри ауаҩ инаишьҭалт.
Иара абри аамҭазы, жәаҩа шықәса шьаҟәаҵрыла игәаҟуаз ԥҳәыск, ишьҭахьала днаидгылан, имаҭәа аҵкар днахьысит;
Лара абас лгәы иҭылҳәаауан: имаҭәа аҵкар снахьысыр, сгәы бзиахоит.
Иисус иакәзар, дхьаҳәны данаалыхәаԥш, ҿааиҭит: бҽырӷәӷәа, сыԥҳа! ибымаз ахаҵара беиқәнархеит. Аԥҳәыс абри аамҭа инаркны лхы-лгәы бзиахт.
Иисус ахылаԥшҩы иҩны даннеи, аҿарпын арҳәаҩцәеи гәыҭҟьаԥсыҭҟьарала еилаҩеиласуаз ауааи данрылаԥш,
Ус реиҳәоит: шәдәылҵ абыржәыҵәҟьа; аԥҳәызба дымԥсӡеит, уи дыцәоуп. Дара ракәзар, ииҳәаз иахыччон.
Ажәлар адәахьы иандәылырца, Иара дныҩналан, лнапы ааникылт, аԥҳәызбагь дгылт.
Убратәи адгьыл зегьы ари ажәабжь ахыҵәеит.
Иисус уахьынтә дхынҳәны данцоз, ҩыџьа алашәцәа ишьҭаххы ишьҭан, абас еибарҵәаауа: Иисус, Давид Иԥа, ҳрыцҳашьа!
Ус, ҩнык аҿы даннеи, урҭ алашәцәа ҩаидгылт. Иисус ус реиҳәоит: шәара агәра азхашәҵоума Сара убри аҩыза шсылшо ала? Дара еицҿакны ирҳәоит: ааи, Иҳақәиҭу!
Убасҟан рыблақәа днархьысын, иреиҳәоит: ишәымоу ахаҵара шыҟоу ала иҟалааит.
Рыблақәагьы аахтит. Иисус акыр иацәыршәаны иреиҳәеит: аҳаҳаи, аӡәы изымдыруазароуп.
Дара ракәзар, ишаадәылҵыз, Иӡбахә уатәи адгьыл ахьынӡанаӡааӡоз иахьырыгӡеит.
Убарҭ рцамҭазы Иара ишҟа дааргеит аҩысҭаа дызхаз ҿаҳак.
Аҩысҭаа данилцаха, аҿаҳа ацәажәара далагеит. Ажәлар ари атәы џьашьауа ирҳәон: абри аҩыза ахҭыс Израил ахаан иҟамлацт.
Афарисеицәа ракәзар, ирҳәоит: Уи аҩысҭаацәа рылицоит аҩысҭаацәа раҳ ибзоурала.
Дныҟәон Иисус, ақалақьқәеи ақыҭақәеи дырҭаауа, асинагогақәа рҿы дуазҳәауа, Аҳра Аевангелие рыларҵәауа, ауааԥсыра чмазарас, лымшарас ирымаз хәышәтәуа.
Ирыцҳаишьеит иибаз ажәлар рацәа, урҭ уаҳа нарылымшо иааԥсаны, икараханы, ахьча-ԥыза дызмамкәа зҽыԥсаҟьаны идәықәу ауасақәа иахьреиԥшыз азы.
Убасҟан иҵаҩцәа иреиҳәоит: абҵатәы рацәоуп, изыбҵо маҷҩуп.
Убас, абҵатә Иақәиҭу шәиашьапк, изыбҵаша, аус назыгӡаша ааишьҭразы.
Иҵаҩцәа ажәаҩаҩыкгьы даарыԥхьан, аԥсымцқьацәа зхоу рыԥсымцқьара зларылырцаша амчра риҭеит, убас иарбан чмазаразаалакь, иарбан ԥсыҽразаалакь злархәышәтәлаша амчра.
Абар ажәаҩаҩык Апостолцәа рыхьӡқәа: раԥхьатәи Симон, Пиотр ҳәа изыԥхьауа, иашьагьы Андреи, Иаков Зеведеи иԥа, иашьа Иоанн,
Филиппи Варфоломеии, Фомеи аҳазалхҩы Матфеии, Иаков Алфеи иԥа, Леввеи, Фаддеи ҳәа изышьҭаз,
Симон Кананит, Иуда Искариот уи иоуп Иара дызҭизгьы.
Иисус абарҭ ажәаҩаҩык дәықәиҵеит, ԥҟарангьы ирыдиҵеит абас аиԥш ҳәауа: Анцәа Ҵабырг дыззымдыруа рымҩа шәықәымлан, Самариа ақалақьгьы шәаламлан;
Иӡыз Израилаа руасақәа рышҟа еиҳа шәнеила;
Шәахьнеиуа уазны ирашәҳәала Жәҩантәи Аҳра шааигәахаз;
Ачымазаҩцәа шәхәышәтәла, ацәеилабаацәа цқьашәтәла, аԥсцәа шәыргылала, аҩысҭаацәа рылышәцала; амала ишшәоуз аиԥш, амала ирышәҭала.
Хьума, раӡнума, бҩоума, шәымҩахь шәмаҟа инадҳәаланы ак шьҭышәымхын.
Убас арҭмаҟ, ҩ-цәашәҵатәык, шьаҵатәык, лабак уҳәа ак амҩан идәықәшәымгалан. Избан акәзар зхы аџьабаа азырбауа аныҟәгара иаҭәоуп.
Қалақьума қыҭоума, шәахьнеиуа иарбан ҭыԥзаалакь аҿы, дыжәдыр иаԥсаны убра иҟоу, убри иҿы шәыҟаз, шәалҵаанӡа.
Аҩны шәанаҭаауа, аԥсшәа раҳәауа, ишәҳәала абас: агәҭынчра амазааит абри аҩнаҭа.
Аҩнаҭа иаԥсоу ҩнаҭазар, аҭынчра-ахирра аҭәахоит, иаԥсам ҩнаҭазар, ахирра-азҩыдара шәара шәахь ихынҳәуеит.
Шәыздызымкыло, шәажәақәа рзыӡырҩра зҭахым рҿы аҩны шәандәылҵуа, ма убри ақалақь шәаналҵуа, шәшьапқәа асаба рыдшәыршәшәала;
Ҵабыргла ишәасҳәоит: Содоми Гоморри рыдгьыл еиҳа иазгәырӷьарахоит аӡбара аҽны, уи ақалақь аасҭа.
Абар, амҩа шәықәысҵоит, ақәыџьмақәа ирылоу ауасақәа реиԥш: шәҟәышзааит, амаҭқәа шҟәышу, аҳәыҳәқәа шыцқьоу аиԥш шәыцқьаны.
Ауаа шәҽырцәышәыхьчала: избанзар урҭ аӡбарҭақәа рахь шәрырҭалашт, рсинагогақәа рҿы шәрыпҟалашт.
Сара сымшала ахылаԥшцәеи аҳцәеи рахь шәкылыргалашт, убас Анцәа Ҵабырг дыззымдыруа рҿаԥхьа, шаҳаҭра шәуразы.
Аӡбара шәанарҭо аамҭазы, иаҳҳәара шаҳҳәара ҳәа агәхьаа шәмоун, убасҟан, убри асааҭ азы, ишәҳәараны иҟоу иара ахала ишәҿашәоит;
Избанзар убри аамҭазы ишәҳәауа зҳәо шәара шәакәӡам, Шәаб идоуҳа акәхоит шәара шәыҩнуҵҟа ицәажәауа.
Аешьа иашьа ишьразы аӡбара даиҭашт, аб иакәзаргьы аԥа; ахшара изхылҵыз ирҿагыланы иқәгылашт, иагьыршьышт.
Сара сыхьӡ иахырҟьаны зегьы шәырцәымыӷны шәҟалашт; деиқәхоит аҵыхәтәанынӡа изычҳаз.
Қалақьк аҿы шәаныԥхадырслакь, егьи ашҟа шәыҩ. Избанзар иашала ишәасҳәоит: Израилаа рықалақьқәа шәырхысаанӡа, даауеит Ауаҩытәыҩса Иԥа.
Аҵаҩы арҵаҩы иаҵкыс деиҳам, амаҵуҩгьы иаҳ диеиҳам:
Аҵаҩы изы иазхоит ирҵаҩы диеиԥшны аҟазаара, амаҵуҩгьы иара иаҳ деиԥшны. Аҩны аԥшәма веельзевул ҳәа ишьҭазар, иҭаацәара иалахәу ус рызҳәара еиҳагьы иамҩаӡами?
Убри аҟнытә шәара урҭ шәырцәымшәан. Иҟам цәырҵшьа змамкәа иҵәаху акы, иара убас ирзымдырраны иҟоу маӡак.
Алашьцараҿ ишәасҳәауа, шәарҭ алашараҿ ишәҳәала; хәыҭхәыҭрала ишәаҳауагьы, ахыбрақәа шәрықәгыланы уазны ирылашәҳәала.
Шәырцәымшәан ацәеижь зшьуа, аха, абри аамҭазгьы аԥсы ашьра злымшо; еиҳа шәрыцәшәала ԥсгьы-цәеижьгьы џьаҳаным амца-еилашыра иалазбылуа.
Ҩ-баӷыр ҵыс хәыҷқәак ассарик азы акәӡами ишырҭиуа? Урҭ руак адгьыл аҿы икаҳарны иҟаӡам, ус шәара Шәаб иақәимҵахьазар;
Уимоу шәара шәхахәыцқәа зегьы ԥхьаӡоуп.
Усҵәҟьагьы шәымшәан: шәарҭ аԥсаатә хәыҷқәа раҵкыс акыр шәеиӷьуп.
Убас, ауаа рҿаԥхьа схаҵара рылазырҵәо дарбанзаалакь иӡбахә хыхь Жәҩан иҟоу Саб иҿгьы дазхасҵоит.
Ауаа рҿаԥхьа мап сцәызкуа, Саргьы Жәҩан иҟоу Саб иҿы мап ицәыскуеит.
Шәгәы иаанамган адгьыл аҿы аизыразра аазгаразы сааит ҳәа; аизыразра акәым иаазгаз, Сара арахь иаазгеит аса;
Сара сааит ауаҩы иаби иареи, аԥҳагьы лани лареи, аҭацагьы ланхәеи лареи еилысхразы.
Ауаҩы иаӷацәа иҩны иҟоу роуп.
Сара саҵкыс заб, мамзаргьы зан бзиа дызбо Сара дсаҭәам; зԥа, ма зыԥҳа Сара сеиҳа бзиа дызбауагьы, Сара дсаҭәам.
Зџьар шьҭыхны Сара исышьҭам ауаҩы Сара дсаҭәам.
Зыԥсы хәыҵазыҳәҳәаз иԥсы ҭаирхоит; Сара зыԥсы сықәызҵаз иԥсы еиқәирхоит.
Шәара шәыздызкыло Саргьы сидикылоит; Сара сыздызкыло Сара Саазышьҭызгьы дидикылоит;
Аԥааимбар ихьӡала аԥааимбар дыздызкыло аԥааимбар ҳамҭа иоуеит; аҵабырг ихьӡала аҵабырг дыздызкыло аҵабырг иҳамҭа иаҭәахоит.
Абарҭ иреиҵоу рахьтә аӡәы аҿак азна аӡы-хьшәашәа аҵаҩы иаҳаҭыр азы изыркуа, аҵабыргла ишәасҳәоит, иаҭәоу аҳамҭа шицәымӡуа.
Иҵаҩцәа ажәаҩаҩык иҟарҵашаз, ирушаз анрыдиҵа ашьҭахь, уахьынтә рықалақьқәа рышҟа дааит, иҵара-иуаз рыларҵәауа.
Иоанн абахҭа дахьҭакыз, Христос дызҿыз аусқәа рыӡбахә аниаҳа, иҵаҩцәа иреиуаз ҩыџьа изишьҭит,
Иазҵааразы: Уара уоума иаараны иҟоу, мамзар даҽаӡәы ҳаизыԥшызаару?
Урҭ Иисус аҭакс иреиҳәоит: шәцаны Иоанн иашәҳәа ишәаҳауа, ижәбауа ртәы:
Алашәцәа рыблақәа хыртуеит, ацыркьцәагьы ныҟәоит, ицәеилабаазгьы рцәа цқьахоит, адагәацәа рлымҳа иаҳауеит, аԥсцәа гылоит, аччиацәагьы агәырӷьажәа рҳәоит;
Бзабаала дыҟоуп Сара сахь гәыҩбара змам.
Урҭ анца, Иисус ажәлар иреиҳәауа далагеит Иоанн иӡбахә: ацәҳәырахь шәцаны шәызхәаԥшуаз закәызыз? аԥша иарҵысуаз акалам аума?
Ижәбараны иҟадаз шәарҭ убра? ашәҵатәы ԥшқа зшәу ауаҩы ибаразы аума? Аҳцәа раҳҭынраҿы ауп ашәҵатәы ԥшқа ныҟәызго ахьуԥыло.
Ижәбараны иҟадаз шәарҭ убра? аԥааимбар иакәзар? Абар, ишәасҳәоит шәарҭ, уи аԥааимбаргьы дышиеиҳау.
Убри изыҳәан ауп аханатә абас аиԥш зану: Сара Уара уҿаԥхьа, заа, Сымаалықь днасышьҭуеит, уи ԥхьаҟатәи умҩа узирхиоит.
Иашала ишәасҳәоит абас: ԥҳәыс илыхшахьоу рахьтә дарбанзаалакь Иоанн Аӡӡаахҩы иеиҳау дымгылацт; аха Жәҩантәи Аҳраҿы иреиҵоугьы иара иаҵкыс деиҳауп.
Иоанн Аӡӡаахҩы имшқәа раахыс иахьа уажәраанӡа Жәҩантәи Аҳра рымч шаныршәац ианыршәоит, зымч анызшәауа уи аиура рылыршауа;
Избанзар аханатә аԥааимбарцәеи азакәанԥҟарақәеи Иоанн иҟынӡа зегь ҳәаақәырҵахьеит.
Идкылара шәҭахызар, уи Илиа ҳәа изышьҭоу, иаараны иҟаз иоуп.
Алымҳақәа зманы иҟоу, ак заҳауа, иаҳааит!
Изеиԥшыстәрыда абри ашьҭра, абарҭ ауаа? Уи реиԥшуп амҩа ду иантәалоу ахәыҷқәа, наҟ-ааҟ
Абас иҵәылеибахуа: ҳарҭ аҿарпын шәзаҳарҳәон, аха шәара шәкәашауамызт; илахьеиқәҵагоу ашәақәа шәзаҳҳәон, аха шәара шәгәынқьуамызт.
Абар Иоанн дааит, акгьы ифом, акгьы ижәуам, изырҳәоит: аҩысҭаа дихароуп.
Дааит Ауаҩытәыҩса Иԥа, иагьифоит, иагьижәуеит; изырҳәоит: абар, афара-ажәра бзиа избо ауаҩы, аҩыжәҩы, аҳазалхыҩцәеи гәнаҳа змоуи рҩыза. Аҟәыӷара иара алҵшәақәа рыла ахы аанарԥшуеит.
Нас, абри ашьҭахь, илшара еиҳа иахьааирԥшуаз ақалақьқәа мыждара рзааиулон, лахь риҭон, ахьхәра иахьашьҭамыз азы.
Насыԥцәгьа уара, Харазин! насыԥцәгьа уара, Вифсаида! Шәара шәҿы ицәыргаз, амчрақәа Тири Сидони рҿы имҩаԥысызҭгьы, урҭ аханатә рыгәнаҳарақәа ирыхьхәхьазаарын, ашәы-маҭәалеи аццышәи рыҽдырганы;
Аха ишәасҳәоит: аӡбара амш, акаамеҭ аҽны шәара шәеиҳа Тири Сидони ирызгәырӷьарахоит.
Уара, жәҩан аҟынӡа зҽыҳаразкыз Капернаум, џьаҳаным аҿынӡа улбааҩрышт; уара уҿы иаарԥшыз амчрақәа рҩыза Содом иаарԥшызҭгьы, уи иахьа уажәраанӡагьы иҟазаарын;
Аха, ишәасҳәоит, аӡбара амш, акаамеҭ аҽны Содомтәи адгьыл еиҳа ишазгәырӷьарахо, Капернаум аасҭа.
Убри аамҭазы, иажәа нагӡауа, Иисус иҳәоит: хьыӡла-ԥшала уҳараскуеит Уара, Сара Саб, жәҩани дгьыли Ирықәиҭу, аҟәышцәеи адырҩцәеи ирымаӡаз, асабицәа реиԥш згәы разу иахьырзаауртыз;
Ааи, Саб! Аханатә абас аиԥш иҟан Уара угәаҳәа-гәаԥхара.
Зегь Сара исымадоуп Саб ила, Аб ида Аԥа аӡәымзар аӡәы диздырам; Аб иакәзаргьы Аԥеи Аԥа изааиртуеи рыда аӡәгьы диздырӡом.
Шәааи Сара сахь, игәаҟуа, аидара хьанҭа иаҵоу шәсырраҳаҭуеит;
Ишәықәышәҵа Сара суӷә, аҵара шәҵала Сара сҿы; избанзар Сара сыхҩахаҩым, сгәы ԥсаҳәоуп, шәыԥсы раҳаҭыстәуеит;
Избанзар Сара сажәа, суӷә бзабаахәуп, сеидарагьы ласуп.
Убри аамҭазы, сабшак аҽны, Иисус амхурсҭақәа дрылсны дцон; иҵаҩцәа амла ианакы, ачахҳәаҵәқәа хыжәжәаны афара иалагеит.
Афарисеицәа ари анырба, иарҳәоит: абар, уҵаҩцәа асабшаҽны иутәым ахьыруа;
Иара ус реиҳәоит: шәара шәамыԥхьаӡаци Давид ицқәази иареи анымлашь иҟаиҵаз?
Анцәа иҩны дшыҩналаз, аԥшьаҩцәа ракәымзар иаргьы, иара ицқәазгьы зыфара иақәиҭымыз амҭа-ча шифаз?
Мамзаргьы шәарҭ азакәанԥҟараҿ шәамыԥхьаӡаци аныҳәарҭақәа рҿы, асабшақәа раан, аԥшьаҩцәа асабша шеиларго, уи харасгьы ишрыдым?
Аха ишәасҳәоит, араҟа аныҳәарҭа иеиҳау Ихаҭа дшыҟоу;
Шәарҭ арыцҳашьароуп исҭаху, амҭа акәым иаанаго жәдыруазар, усҟан гәнаҳа змам шәрықәыӡбауамызт;
Избанзар Ауаҩытәыҩса Иԥа асабшагьы дақәиҭуп.
Уахьынтә иҿынеихан рсинагога дҭалт.
Абар, убраҟа дыҟан напы хьараџьк знапы ҩахьаз аӡәы. Иисус иазҵааит, аара идларазы: асабшаҽынгьы ахәышәтәра ауама?
Иара ус реиҳәоит: шәара шәахьтә дарбану, зуасазаҵә асабшаҽны атыша иҭаҳаны ишьҭыхны иҭызымго?
Ауаса аҵкыс ауаҩы хараӡа деиӷьӡами! Убри аҟнытә абзиа ус асабшаҽынгьы иҟауҵар алшоит.
Убасҟан уи ауаҩ иеиҳәеит: унапы ҩеиҵых. Уи инапы еиҵихит; убри аамҭазы егьи инапы аиԥш ибзиахеит.
Афарисеицәа адәахьы идәылҵны иеилацәажәеит, иҭархара рҭахны. Аха Иисус уи атәы анидыр, ддәылҵны дцеит.
Ажәлар рацәаҩны инаишьҭалт, Иара урҭ зегьы ихәышәтәуан,
Аха иӡбахә алацәажәара иақәиҭимтәит,
Аԥааимбар Исаиа ила абас аиԥш иҳәоу наӡахаразы:
Абри Иоуп иалысхыз смаҵуҩы, бзиа избаз, сгәаԥхара Злоу Сара Сыҷкәын гәырӷьахә. Уи Сара Сдоуҳа исҭоит, сыӡбаратәгьы ажәларқәа ирылеиҳәап.
Уи аӡәгьы акагьы имеикрым, аҵәаара далагарым, амҩа дуқәа рҿы Ибыжьгьы уаҩы иаҳарым;
Идырхыу калам-ҵлак хижәарым, иалҩа зхылыббуа аныцә даӷрагыла алҩа ирцәарым, аиаша-ҵабырг аиааира аиргаразы;
Уи ихьӡ ажәларқәа гәыӷырҭас ирзыҟалашт.
Абри аамҭазы Иара иахь днаргоит аҩысҭаа дызхаз, илашәыз, иҿаҳаз аӡәы; деибгеитәит, илашәыз, иҿаҳаз ауаҩы ацәажәара далагеит, иблақәагь ирбеит.
Ажәлар зегьы ари џьаршьеит, иагьырҳәеит: абри иакәзар Христос, Давид Иԥа?
Ари заҳаз афарисеицәа ирҳәоит: Уи аҩысҭаацәа зларылицауа, даҽакала акәымкәа, аҩысҭаацәа раҳ веельзевул имч ала ауп.
Аха Иисус, рыгәҭакқәа рыҵдыраауа иҳәоит: ҩнуҵҟала зҽеиҩызшаз иарбан аҳразаалакь ықәӡаауеит; ҩнуҵҟала зҽызшаз иарбан қалақьзаалакь, иарбан ҩнаҭазаалакь, еиқәхашьа амам.
Аџьныш аџьныш дыԥхаирсуазар, ари иаанаго ихаҭа ҩнуҵҟала деиҟәшоуп ҳәа ауп: ус акәны иҟазар, еиқәхашьас иамоузеи иара иаҳра?
Сара веельзевул имчрала аҩысҭаацәа рылысцозар, шәара шәԥацәа аҩысҭаацәа зларылырцауа иарбан мчроу? Урҭ шәара ӡбаҩцәас ишәоуеит.
Сара Анцәа Идоуҳала аҩысҭаацәа рылысцозар, ари иаанаго Анцәа Иаҳра шәара шәҟынӡагьы иааӡеит ҳәа ауп.
Аӡәыр илшарыма аӷәӷәа иҩны аҩналара, имаҭәақәагьы ргара, заа абри аӷәӷәа деиқәԥах дҿеимҳәакәа? аҩны андырҳәуагьы абри ашьҭахь ауп.
Сара исыцҟам Сара дысҿагылоуп; Сара исыцеизызымго дныхҩуп.
Убри аҟнытә ишәасҳәоит: иарбан гәнаҳазаалакь, иарбан рџьаразаалакь ауаа иранажьхоит; аха Аԥсы Цқьа ирџьара уаҩы ианажьхом;
Ауаҩытәыҩса Иԥа изы аӡәы абааԥсы иҳәаргьы ианауыжьыр алшоит, аха Аԥсы Цқьа изы аиакәым зҳәаз, абри аамҭазы аиԥш, иҟалаша аамҭазгьы ианажьхом.
Ма аҵла ахаҭа шыбзиоу, иаҿалоу ашәыргьы шыбзиоу уазааироуп, мамзар ахаҭагьы шыбзиам, иаҿало ашәыргьы шҽеим уақәшаҳаҭхароуп; избанзар аҵла закәу иҿало ашәыр ала иудыруеит.
Шәарҭ, амаҭ-хшақәа! абзиа аҳәара злашәылшоузеи, шәара шәыцәгьаны? избанзар агәы злаҭәу ауп аҿы иаҳәараны иҟоу.
Ауаҩы ҳалал имазара ҳалал ахьтә аҳалал ҭигоит; ауаҩы бааԥс имазара бааԥс аҟнытә абааԥс.
Ишәасҳәоит шәара, ауаа цәгьақәа ирҳәо иарбан баша ажәазаалакь азы аӡбара аҽны аҭак ҟарҵар акәхоит.
Избан акәзар уажәа абзоурала уриашахоит, уи алагьы иуқәӡбахоит.
Убасҟан ашәҟәдырҩцәеи афарисеицәеи иреиуаз шьоукы ирҳәеит: Арҵаҩы! иаҳҭахын Уара уахьтә дыргак абара.
Аха Иара ус аҭак реиҳәоит: ауаа хԥарақәа, акалҭшьҭаныҟәаҩцәа адыргақәа аџьашьатәқәа ирышьҭоуп; аха дырга роуам, аԥааимбар Иона идырга акәымзар;
Избан акәзар Иона хаха-хымш акит амгәаҭа дышҭаз аиԥш, Ауаҩытәыҩса Иԥагьы хаха-хымш анышә агәаҿы дҟалоит.
Ниневиаа абри ашьаҭара иацгылоит аӡбара амш аҽны, иагьақәыӡбоит иара; избан акәзар урҭ Иона иуаз ала рыгәнаҳарақәа ирыхьхәит; уажә абра дыҟоуп Иона иеиҳау.
Аладаҿтәи аҳкәажә-ԥҳәыс абри ашьаҭара дацгылоит аӡбара амш аҽны; егьырқәылӡбоит: избан акәзар уи адгьыл аҵыхәантә дааит, Соломон иҟәыӷара азыӡырҩразы: абра дыҟоуп Соломон иеиҳау.
Ауаҩы илоу аԥсы бааԥс анилҵлакь, уи гәеи-гәеиуа ӡы ахьыҟам аҭыԥқәа ирхуп, араҳаҭхара иашьҭоуп, аха иазыԥшаауам;
Убасҟан ус аҳәоит: схынҳәуеит сыҩныҟа, сара сызлыҵыз ахь. Ианыхынҳәлакь иабоит уи аҩны ҭацәны, иԥссаны, еилырганы;
Нас ицоит, иаанагоит иара злаҟоу аҵкыс еицәоу даҽа бжьыԥсык, убра, рҭыԥқәа аанкыланы иҟазаауеит; иҟалоит убас, уи ауаҩ аԥхьатәи иҭагылазаашьа аҵкыс ашьҭахьтәи еицәаны. Абри аҩыза рԥеиԥшуп абри ашьҭра бааԥсгьы.
Ажәлар данрацәажәауаз аамҭазы, Иара Иани иашьцәеи адәахьы игылан, иацәажәара рҭахны.
Аӡә ус иеиҳәеит: абар, Уани уашьцәеи адәахьы иԥшуп, уацәажәара рҭахуп.
Иара абас иазҳәаз иаҭеикуеит: дызусҭада Сан, изусҭцәада Сара сашьцәа?
Нас, иҵаҩцәа инапы нарықәкны, иҳәоит абас: абар Сара исану, абар исашьцәоу;
Избанзар Жәҩантәи Саб игәаԥхара назыгӡо дарбанзаалакь Сара дсашьоуп, дсаҳәшьоуп, дсануп.
Убри аҽны, аҩны дандәылҵ, Иисус амшын ԥшаҳәаҿ днатәеит.
Абри аамҭазы, ажәлар рацәаҩны идеизалт, нас, даалаган, ашхәа дынҭаланы, агаҿа дааҽԥынтәеит, ажәлар зегьы агаҿа ихгылан.
Урҭ ажәамаанала акыр дирҵауан, абас аиԥш ҳәауа: абар ажәлаҟьаҩ ажәлаҟьаразы дҭыҵит;
Ажәла аниҟьауаз аамҭазы, жәлацқәак амҩа ианыԥсалт, урҭ аҵарақәа аархаԥрын ирфеит;
Даҽа жәла рыцқәак иахьхаҳәраз, анышә ахьмаҷыз иқәыԥсеит, лассы икаҳәҳәы иааит, избанзар, анышә жәпамызт;
Амра анҩыҵхаха, урҭ канӡеит, иҩеит, избанзар дац-ԥашә рымамызт;
Жәлацқәак амаӷра илаԥсеит, урҭ амаӷра ианазҳа иахәаҽит;
Егьырҭ, даҽа жәлацқәак, адгьыл бзиа иқәыԥсеит, убри аҟнытә иларҵаз аасҭа шәынтә, хынҩажәантә, ҩажәижәабантә еиҳаны аҽаҩра аарышьҭит.
Алымҳақәа зманы иҟоу, ак заҳауа, иаҳааит!
Иҵаҩцәа неины иарҳәеит: ажәамаанала изроуҳәозеи?
Иара аҭак риҭоит: шәара Жәҩантәи Аҳра амаӡа шәзаатуп, урҭ ирзаатым;
Избанзар измоу имазаауеит, иагьмарымажеитәуеит; акгьы змам, имоугьы имыххоит;
Убри азы ауп ажәамаанала сызрацәажәауа, урҭ ирбауа рбауам, ираҳауа раҳаӡом, ирзеилкаауам;
Дара рҿы иҵабыргхеит аԥааимбар Исаиа ииҳәаз ажәақәа: аҳаразы ишәаҳашт, аха егьшәзеилкаарым; шәыблақәа рыла шәрыхәаԥшышт, аха егьыжәбарым;
Избан акәзар арҭ ауаа ргәаҵәа жәпахеит, рлымҳақәа аарла ираҳауеит, рыблақәагьы хырҩеит акгьы рымбаразы, рлымҳа акгьы амаҳаразы, ргәы-рыԥсы акгьы еилнамцаразы, Сара урҭ схәышәтәырц азыҳәангьы исышьҭам!
Шәарҭ, бзазара змоу, шәыблақәа ирбоит, шәлымҳақәа ираҳауеит;
Иаша-ҵабыргла ишәасҳәоит, аԥааимбарцәеи аиашацәеи жәпаҩы ирҭахын шәара ижәбауа рбозарц, аха ирбомызт, ишәаҳауа раҳауазарц, аха ираҳауамызт.
Уажә шәара шәазыӡырҩ ажәлаҟьаҩ изку ажәамаана ҵакыс иамоу:
Аҳра иазку иазыӡырҩуа, аха изакәу ззеилымкаауа дарбанзаалакь, диҭаауеит агызмал, уи абри ауаҩ игәаҿы илаҵоу иӷьычуеит: абри ауп амҩаҿ икаԥсаз-илаҵоу змааноу.
Ахаҳәра илашәаз арыц атәы изҳәоуп ажәа шааиаҳаз аиԥш, игәырӷьаҵәа издызкыло ауаҩы;
Уи дац-ԥашә имам, дыӷәӷәа-ҟацам, дԥымкрадам, дкыдырцало, дыԥхадырсуа ианалагалакь, аҟыԥҳәа дхьаҵуеит.
Амаӷра илашәаз арыц акәзар, уи изкуп ажәа заҳауа, аха аԥсҭазааратә ҟыба-ӡыба, амал азхьра зиааиуа, иахәаҽуа, зажәа акгьы ахылымҿиаауа.
Анышә бзиа иамадоу ажәла акәзар, ажәа заҳаны еилызкаауа, абзиара зхылҿиаауа иакәхоит; ус еиԥш иҟоу ажәла шәынтә, хынҩеижәантә, ҩеижәеижәабантә рыла еиҳаны аҽаҩра аанашьҭуеит.
Нас, абри ашьҭахь, даҽа ажәамаанак рыдигалт, абас аиԥш ҳәауа: Жәҩантәи Аҳра зымхаҿы ажәла бзиа лазҵаз ауаҩы иеиԥшуп;
Ауаа аныцәаз аамҭазы, аӷа дааин ача ахьылаз амхурсҭаҿ амыркаџьы жәла лаҵаны дцеит;
Аеҵәара ангыла, ианыхҳәа, амыркаџьы еинылт.
Атәцәа неин аҳҭынра аԥшәма иарҳәеит: аҳ! жәла бзиаӡамзи умхаҿы илоуҵаз? ари амыркаџьы, агәам-сам абанатәаанагеи?
Иара ус реиҳәоит: ауаҩ иаӷа иҟаҵамҭоуп. Атәцәа ракәзар, ирҳәоит: иуҭахума уахь ҳцаны урҭ еилаҳхразы?
Аха иара ираҭеикит: мап, амыркаџьы аналшәыԥԥуа, ачашьапгьы шәцәагоит;
Шәаҟәыҵ, ишыҟоу иҟаз, абҵара аҽнынӡа иеицрызҳалааит; абҵара анааилакь, абҵаҩцәа ирасҳәап абас: аԥхьа амыркаџьы нымҩа-нымҩа иҿаҳәаны еизыжәга, ижәбылразы; нас, ачарыц ырмазеины сца иҭашәыԥса.
Урҭ даҽа ажәамаанакгьы рыдигалт, абас аиԥш раҳәауа: Жәҩантәи Аҳра ауаҩы имхаҿы илеиҵаз абаџ жәлац иеиԥшуп;
Уи ажәлақәа зегьы иреиҵоуп, аха, ианазҳалакь, ачаеҵәарақәа зегьы иреиҳахоит, иҵлахоит, ажәҩан иалоу аԥсаатә ааины иара амахәқәа рҿы рҽырҵәахуеит.
Нас даҽа ажәамаанакгьы реиҳәеит: Жәҩантәи Аҳра хы-бчыҟәк ирҭаԥсоу ашыла зегьы арҵәыҵәра иазхауа аԥҳәыс лҵәырса иаҩызоуп.
Абарҭқәа зегьы Иисус ажәамаанала ажәлар иреиҳәон, ажәамаанала акәымзар, даҽакала драцәажәомызт,
Абри ала аԥааимбар абас аиԥш ииҳәахьаз наӡаразы: ажәамаанала еихысхуеит Сара сҿы; адунеи ршаз аахыс иҵәахыз амаӡа рзаасыртуеит.
Убасҟан Иисус ажәлар ауишьҭын, аҩны дныҩналт. Иҵаҩцәа наидгылан иарҳәеит: иҳаҳә, аҳәысҭаҿтәи амыркаџьы иазкны иуҳәаз ажәамаана иаҵанакуа.
Иара ираҭеикуеит: ажәла бзиа казыԥсо Ауаҩытәыҩса Иԥа иоуп;
Амхурсҭа акәзар, уи адунеи иазҳәоуп; ажәла бзиа ари Аҳра аԥацәа роуп, амыркаџьы аҩысҭаа ихшара ирызҳәоуп;
Уи лазҵаз аӷа аҩысҭаа иоуп; абҵара аԥсабара аҵыхәтәа иазкуп, абҵацәа Амаалықьцәа роуп.
Амыркаџьқәа реизгара, рыбылра рыццышәтәра змааноу аԥсабара ақәҵра, аҭахара ауп:
Ауаҩытәыҩса Иԥа Имаалықьцәа ааизганы идәықәиҵоит, Иаҳра аҟнытә арҩашьаҩцәеи азакәан еилазгои наганы
Афрына-мца иалаижьуеит: убраҟа иҟалашт аҵәыуареи ахаԥыцрҿҿареи;
Убасҟан аҵабыргцәа рхы-рҿы мраҵас иқшашт Раб Иаҳраҿы. Алымҳақәа зманы иҟоу, ак заҳауа, иаҳааит!
Жәҩантәи Аҳра аиԥшуп иара убас амхаҿы иҵәаху ахазына, уи збаз ауаҩы дгәырӷьаҵәа иибаз ирзауам, дашьҭоуп имоу зегьы ҭины убри амхурсҭа зегьы аахәара.
Еиҭагьы: Жәҩантәи Аҳра абырлаш ҟаимаҭ иашьҭазааҩу аҭуџьар иҩызоуп,
Уи бырлаш цырак шааибалакь аиԥш, дцаны, имоу зегьы ҭины, убри ааихәоит.
Жәҩантәи Аҳра иршәны амшын иаларыжьыз аԥсыӡ хкқәа зкыз акаҭ иаҩызоуп,
Уи анҭәлакь, агаҿахь иааргауеит, нас инатәаны еилырыҟәшәоит, абзиақәа хазы еизыргоит, иаԥсам наҟ инкарыԥсоит.
Абас иҟалоит аԥсабара аҭахамҭазгьы: Амаалықьцәа ааины аиашацәа ирылоу абааԥсқәа ҩарылганы,
Афрына-мца иаларыжьуеит: иҟалашт убраҟа аҵәыуареи ахаԥыцрҿҿареи.
Иисус урҭ дразҵааит: иеилышәкаама абарҭқәа зегьы зызҳәоу? Дара иаҭаркит: ааи, Иҳақәиҭу!
Иара абас аиԥш реиҳәоит: убри аҟнытә Жәҩантәи Аҳратәы зырҵоу дарбан шәыҟәдырҩзаалакь, зхазынаҭрахьтә аҿыци ажәи цәырызго аԥшәма диҩызоуп.
Иисус абарҭ ажәамаанақәа данрылга, уахьынтә дцеит.
Нас иԥсадгьыл аҿы дааны, рсинагогақәа рҟны аҵара дирҵон, изыӡырҩуаз дџьаршьон, иҵаауан: иабантәааигеи абри аҩыза аҟәыӷареи алшареи?
Ауасҭа Иԥа иакәӡамишь Иара? Мариа ҳәа изыԥхьо лакәӡами Иан? Иакови, Иосии, Симони, Иудеи ракәӡами иашьцәа?
Иаҳәшьцәагьы ҳара иҳалақәоу ракәӡами? абарҭқәа зегьы дышԥарылаҟахеи Иара?
Дзакәыҵәҟьаз иахҩашьауан. Иисус иреиҳәоит: ҳаҭыр зқәым ԥааимбар дыҟам, иԥсадгьыли иҩни рҿы ада.
Азхаҵара ахьрымамыз аҟнытә, убраҟа рацәак аџьашьатәқәа рыҟаҵара иҽырзимкит.
Убри аамҭазы аԥшьбарак-хылаԥшҩы Ирод иаҳаит Иисус иӡбахә,
Иагьреиҳәеит иуаа: ари Иоанн Аӡӡаахҩы иоуп; уи аԥсцәа рахьтә дгылт, убри ауп убас аиԥш иҟоу аџьашьатәқәа рыҟаҵара илзыршауа.
Абарҭқәа раԥхьа, зны, Ирод Иоанн дыкны, дҿаҳәаны абахҭа дҭаикит, иашьа Филипп иԥҳәыс Иродиада лҵыхәала;
Избанзар Иоанн уи абас аиԥш иеиҳәауан: иқәнагам уи уара думазааразы.
Иҭахын дишьырцгьы, аха ажәлар дрыцәшәон, избан акәзар Иоанн ԥааимбарҵас ихәаԥшуан.
Ирод имшира аназгәарҭоз аҽны, Иродиада лыԥҳа еизаз рҿаԥхьа дкәашауа, Ирод лҽигәаларԥхеит;
Убри аҟнытә уи дықәны илеиҳәеит: дызҳәалакь шынаигӡо ала.
Лара, лан илыҵалҳәаз дықәныҟәаны, ус лҳәоит: исыҭ абраҟа, асаара ианҵаны, Иоанн Аӡӡааҩы ихы.
Аҳ ари илахь еиқәнаҵеит; аха иқәреи ицтәази раҳаҭыр азы уи лоурц адҵа ҟаҵаны,
Уаҩ дишьҭит абахҭаҿ Иоанн ихы хырсаразы.
Иааргеит уи ихы, асаара ианҵаны, инагангьы аҭыԥҳа илырҭеит, лара лан илызналгеит.
Иҵаҩцәа ракәзар, инеины ихәамс ргеит, иржразы; ицангьы абри атәы Иисус иарҳәеит.
Иисус ари даназыӡырҩ, имала ашхәа дынҭалан, адгьыл цәҳәырахь дцеит; ари атәы заҳаз ажәлар, рықалақьқәа ирылҵны шьапыла Иара инаишьҭалт.
Иисус данааҭыҵ, ауаа рацәа ибеит, ирыцҳашьаны рчымазцәа еибгеитәит.
Ианааилахәла, иҵаҩцәа наидгылан иарҳәоит: ари адгьыл дгьыл цәҳәыроуп, аамҭагьы хьшәоуп; ажәлар аушьҭ, ақыҭақәа рахь ицаны афатә аархәаразы.
Аха Иисус ус реиҳәоит: иаҭахым урҭ рцара; шәара ирышәҭ ирфаша.
Дара иаҭаркит: ҳара араҟа иҳамоу хә-чаки ҩ-ԥсыӡки роуп.
Иара иҳәоит: исзаажәг урҭ арахь.
Ажәлар ашьац шәылатәа ҳәа реиҳәеит, нас, ахә-чаки аҩ-ԥсыӡки ажәҩан днаҵаԥшны ианиԥшьа, ачақәа амаԥыҽҽны иҵаҩцәа ириҭеит, иҵаҩцәа ажәлар.
Зегь рызхара рфеит; ирцәынхаз ачасақәа еизырган жәаҩа каҵкәыр рызна ҟалеит.
Изфауаз хә-нызқьҩык рҟынӡа ыҟан, аҳәсақәеи ахәыҷқәеи аламҵакәа.
Убри аамҭазы Иисус иҵаҩцәа ирыдиҵеит, ажәлар ауишьҭаанӡа, ашхәа иҩақәтәаны Иара иаԥхьа нырцәҟа ицаразы.
Ажәлар аушьҭны, ашьхарахь дыхәнеит, имала дныҳәаразы; иааилахәлеит, Иара уаҟа имацара дыҟан.
Абри аамҭазы ашхәа амшын агәаны иҟан, ацәқәырԥақәа ажәлауан, избанзар аԥхьаҟала аԥша аҿасуан.
Аԥшь-ҷаԥшьараан Иисус, амшын дҩықәныҟәаны, дара рышҟа иҿынаихеит.
Иҵаҩцәа амшын дықәла дшааиуаз анырба, еилаҩеиласит, иагьырҳәеит: ари лаԥшҵашәароуп; нас, ишәаӡыӡаны, арҵәаа ааҭдыргеит.
Аха Иисус иаразнак урҭ днарацәажәт, абасгьы иҳәеит: шәгәы шәырӷәӷәа, шәымшәан, ари Сара соуп.
Пиотр ус иеиҳәоит: Иҳақәиҭу! ари Уара уакәзар, амшын сықәланы Уара уахь снашьҭы.
Иара иаҭеикуеит: уааи. Ашхәа дынҭыҵны, Пиотр аӡы дықәла иҿынаихеит, Иисус иахь анеиразы;
Аха ус, аԥша ӷәӷәа шасыз аниба, дшәеит, дӡааҟәрыло даналага, дыҳәҳәеит: Иҳақәиҭу! сеиқәырха.
Иисус, убри аамҭазы, инапы ҩеиҵыхны дааникылт, иагьиеиҳәоит: ахаҵара змам уара! агәыҩбара зуоузеи?
Ашхәа ианынҭала, аԥшасра еиқәтәеит.
Ашхәа иҭаз наидгылан, инаиеихырхәан, иарҳәоит абас: ииашаны Уара Анцәа Уиԥоуп.
Убрантә иӡхыҵны Геннисареҭтәи адгьыл аҿы инеит.
Абри аҭыԥ аҿы инхоз ауаа, Иара данырдыр, рыдгьыл акәшамыкәша адырра ҟаҵаны ишҟа ачымазцәа наргеит,
Иагьиҳәон имаҭәа аҵкар иахьирсразы; иахьысуазгьы рхыргәы бзиахон.
Убасҟан Иерусалимтәи ашәҟәдырҩцәеи афарисеицәеи ааины Иисус иарҳәоит:
Уара уҵаҩцәа абацәа рҳәамҭа, рҵас-қьабз зеиларгауазеи? Урҭ, ача анырфауа аамҭазы, рнапқәа рыӡәӡәауам.
Иара аҭак риҭоит: шәарҭгьы Анцәа иԥҟара зеилажәгозеи, аҳәамҭақәа рҵас-қьабз шәықәныҟәаны?
Аханатә Анцәа ԥҟараны иаԥиҵеит: уаби уани ҳаҭыр рықәҵа; иара убас: заби зани зырџьауа аԥсрала дыԥсааит.
Шәара ишәҳәоит: аӡә иаб, ма иан лахь шәара ишәаҭәаз, шәхы иашәырхәараны иҟаз Анцәа ҳамҭас иаҭәасшьеит;
Уи иаанагауа, аби ани аҳаҭыр рықәымҵара акәӡами? шәзықәныҟәо абри аҳәамҭала шәара Анцәа иԥҟара аԥышәхит.
Агәыҩбацәа! шәара шәзыҳәа аԥааимбар Исаиа бзиа дԥааимбаруан, абас аиԥш ҳәауа:
Арҭ ауаа ажәала рҽысзааигәартәуеит; ргәы-рыԥсы Сара исцәыхароуп;
Аха амала баша ҳаҭыр сықәырҵоит, уаҩытәыҩсатә ҵасла рҵара мҩаԥгауа.
Ажәлар ааиԥхьан, иреиҳәоит: шәӡырҩы, шәыхшыҩгьы азышәышьҭ:
Ауаҩытәыҩса дхәымгазтәуа иҿы иҭалауа акәым, иҿы иҭыҵуа ауп.
Убасҟан, иҵаҩцәа наидгылан иарҳәоит: иудыруоу, афарисеицәа ари ажәа анраҳа ишарҩашьаз?
Иара ираҭеикит: Жәҩан аҿы иҟоу Сара Саб иеиҭеимҳаз иарбан ҵлазаалакь ахыӡаараны иҟоуп:
Шәырҟәаҵ убарҭ ауаа: урҭ лашәцәоуп, алашәцәа ираԥхьагылаҩцәоуп; алашә алашә дымҩаԥигозар, рҩыџьагьы атыша иҭаҳауеит.
Пиотр уи иахь аҭак ҟаҵауа иҳәоит: иҳаҳә абри ажәамаана зызҳәоу.
Иисус иҳәоит: мшәан шәарҭ абри макьанагьы ишәзеилымкааӡаци?
Абыржәыгь ишәзымдырӡои уҿы иҭоуҵоз зегьы амгәахь ишцауа, уантәигьы ишҭыҵуа?
Аҿы иҭыҵуа акәзар, агәы аҟнытә иҭыҵуеит; абри ауп ауаҩы дхәымгазтәуа;
Избанзар агәы аҟнытә ауп иахьаауа ацәгьахәыцрақәа, ауаҩшьрақәа, акалҭшьҭаныҟәара, ацәыбзара, аӷьычра, амцшаҳаҭра, арџьара:
Абарҭ роуп ауаҩы дхәымгазтәуа; унапы мыӡәӡәаӡакәа акрыфара уаҩ дархәымгом.
Иисус убрахьынтә дықәҵны Тири Сидони ртәылақәа рахь дцеит.
Убарҭ адгьылқәа рахьтә, Ханаантә ԥҳәыск, дҵәаа-ҵәаауа диԥылт: срыцҳашьа, Иҳақәиҭу, Давид Иԥа! сыԥҳа цәгьа даҩысҭаакит.
Аха Иара аҭакс ажәакгьы леимҳәеит. Идгылаз иҵаҩцәа иҳәауа иалагеит: доушьҭ, иумбои дҵәуа дышҳашьҭоу.
Иара ираҭеикит: Сара саашьҭуп Израилаа рыҩнаҭа ауаса ҭахақәа рахь.
Ларах, Иара днаихьӡаны, диеихырхәауа илҳәоит: Иҳақәиҭу! усыцхраа.
Иара аҭакс илеиҳәоит: ахәыҷқәа ача рымхны алақәа рымҵажьра бзиам.
Лара илҳәеит: усоуп, Иҳақәиҭу! аха алақәагьы рыԥшәмацәа реишәахьтә ахәаша-маша раӡоит.
Нас, абри ашьҭахь, Иисус аҭакс илеиҳәоит: уа, бара аԥҳәыс! ибымоу ахаҵара ӷәӷәоуп; бара бгәаҳәара ишаҭаху иҟалааит. Иара убасҟанҵәҟьа лыԥҳа лхы-лгәы бзиахт.
Иисус уахьынтә диасын, Галилеиа амшын ашьхарахь дыхәнаны дҩатәеит.
Инаидгылт уаҟа ажәлар рацәаҩны, урҭ ирылан ацыркьцәа, алашәцәа, аҿаҳацәа, ахымхәацәа, убас даҽа жәпаҩы; инаганы Иисус ишьапаҿы ишьҭарҵон; зегь еибгеитәит;
Ажәлар уамашәа ирбон аҿаҳацәа цәажәауа, ахымхәацәа рхы иахәо, ацыркьцәа ныҟәо, алашәцәагьы рыбла иабауа иахьыҟалаз; ддырдууан Израилаа Рынцәа.
Иисус, иҵаҩцәа даарыԥхьан иреиҳәоит: ирыцҳасшьоит хымш раахыс абраҟа исҭоу ажәлар ирфо ахьрымам; акгьы рҿамҵаӡакәа исышьҭыр сҭахым, амҩан рымч кәадамхаразы.
Иҵаҩцәа ус иарҳәоит: ацәҳәыраҿ абасҟаҩык ажәлар ирҿаҳҵаша ача абантәааҳгари?
Иисус дразҵааит: заҟа ча шәымоузеи? Дара ирҳәоит: быжьба, убас ԥсыӡ маҷ-саҷк.
Нас, ажәлар адгьыл шәықәтәа ҳәа раҳәаны,
Абыжь-чаки аԥсыӡқәеи ҩышьҭыхны, Анцәа џьшьара иҭаны, иԥыҽҽны иҵаҩцәа ириҭеит, иҵаҩцәа ажәлар ирзыршеит.
Зегьы рызхара рфеит, иҭәит; иаанхаз ача-сақәа быжь-каҵкәырк рызна ҟалеит;
Акрызфоз ԥшьнызқьҩык ыҟан, аҳәсеи ахәыҷқәеи аламҵаӡакәа.
Нас, ажәлар аушьҭны, ашхәа дынҭалан, Магдалатәыла дахылт.
Абри аамҭазы афарисеицәеи асаддукеицәеи наидгылан иԥышәара иалагеит, ажәҩан ахьтә дыргак дирбаразы иҳәауа.
Иара аҭакс иреиҳәоит: ахәылԥазы амш бзиа ҟалоит, избанзар ажәҩан ҟаԥшьуп шәҳәоит;
Ашьыжьымҭан: иахьа амш бааԥсхоит, избанзар ажәҩан ҟаԥшьы-цәеиқәароуп шәҳәоит. Агәыҩбацәа! ажәҩан иахаҿроу еилышәкаауеит, аамҭақәа рдыргақәа зышәзеилымкаауазеи?
Ауаа хԥарақәа, акалҭшьҭаныҟәацәа адырга иашьҭоуп, аха адырга рбарҭахом, аԥааимбар Иона идырга акәымзар. Нас, дара ааныжьны дцеит.
Иҵаҩцәа нырцәҟа ианыруаз, ача шгатәыз рхашҭит.
Иисус ус реиҳәоит: шәгәышәҽаныз, афарсиеицәеи асаддукеицәеи рҵәырса шәҽацәышәыхьчала.
Дара ус ргәахәуан, гәаныла ргәы иҭацәажәауа: ари иаанаго ача ахьышьҭаҳамхыз ауп.
Иисус уи анеиликаа, иреиҳәоит: хаҵарамаҷраа, шәгәы иҭышәҳәаауа закәызеи, ача ахьааҳамгаз ауп ҳәа?
Абыржәыгь ишәзеилымкааӡаци иагьшәгәаламшәаӡои хәнызқьҩыуаак ирызшаз хә-чак, ирцәынхаз заҟа каҵкәыргьы еизыжәгаз?
Мамзаргьы ԥшь-нызқьҩык ирызшаз ԥшь-чак, заҟа каҵкәыргьы ахашәалаз?
Шәыхшыҩ шԥазымцеи, афарисеицәеи асаддукеицәеи рҵәырса шәҽацәышәыхьчала ҳәа Сара исҳәаз ача ишазкымыз?
Убасҟан урҭ еилыркааит уи ииҳәаз ача ҵәырса аҽацәыхьчара акәымкәа, афарсиеицәеи асаддукеицәеи рҵара аҽацәыхьчара ишазҳәаз.
Филипп и-Кесариатәыла данааи, Иисус иҵаҩцәа дразҵааит: Сара, Ауаҩытәыҩса Иԥа, сызусҭоу ҳәа ауаа ишԥардыруеи?
Урҭ ирҳәеит: шьоукы Иоанн Аӡӡаахҩы ҳәа, егьырҭ Илиа ҳәа, даҽа шьоукых Иеремиа, мамзаргьы аԥааимбарцәа иреиуоу аӡә уакәны.
Иреиҳәеит: шәара сызусҭоу азы ишәҳәои?
Симон Пиотр аҭак иеиҳәоит: Уара Христос уоуп, Зыԥсыҭоу Анцәа Иԥа.
Иисус уи иаҭеикуеит: бзазара умоуп, уара, Симон, Иона иԥа, избанзар уара ари узаазыртыз ацәеижьи ашьеи ракәӡам, жәҩан иҟоу Сара Саб иоуп;
Иуасҳәоит Сара абас: уара Пиотр уоуп, абри ахаҳә иқәҟасҵоит иалыскаауа сыуаажәлар руахәама, џьаҳаным агәашәгьы уи аҿаԥхьа акагьы алшарым;
Иусҭоит Жәҩантәи Аҳра ацаԥхақәа; адгьыл аҿы иҿоуҳәауа ажәҩан аҿгьы иҿаҳәахоит; адгьыл аҿы иԥуртуа ажәҩан аҿгьы иԥыртхоит.
Убасҟан (Иисус) иҵаҩцәа иреиҳәоит Иара Иисус Христос шиакәу аӡәымзар аӡәы иарымҳәаразы.
Абри аамҭа инаркны Иисус иҵаҩцәа ирзааиртуа далагеит Иерусалимҟа ацара шиқәу, аиҳабацәеи, аԥхьаԥшьаҩцәеи, ашәҟәдырҩцәеи рахьтә аргәаҟрақәа шизыԥшу, дыршьраны дшыҟоу, убри ашьҭахь, ахымш рыҽны дышгылауа.
Пиотр Иара днаскьаԥхьаны имеикуа далагеит: Ухы рыцҳашьа, Иҳақәиҭу! абарҭқәа Уара иуԥеиԥшхарым!
Иара даахьаҳәын, Пиотр иеиҳәоит: усԥырыцқьа наҟ, аџьныш! уара Сара сзы урҩашьаҩуп, Анцәа иитәу, иақәиҵахьоу ала акәымкәа, уаҩытәыҩсатәла ауп ушхәыцуа.
Убасҟан Иисус иҵаҩцәа иреиҳәоит: Сара сышьҭаныҟәара зҭаху ухы мап азҳәа, уџьар аашьҭыхны усышьҭала;
Избан акәзар зыԥсы, зыԥсҭазаара зыхьчарц зҭаху, иԥсы ицәыӡуеит; Сара сымшала зыԥсы зырӡуа, иԥсы иԥылоит.
Ауаҩы излаифидоузеи адунеи зегьы арҳара-аиура, иԥсы даԥырхагазар? ҿыхгас иаиҭарызеи, иахишәаарызеи ауаҩы иԥсы?
Ауаҩытәыҩса Иԥа, Иаб идурала, Имаалықьцәа иманы данаауа аамҭазы, доусы иусқәа рыла иқәнага дақәыршәахоит.
Иаша-ҵабыргла ишәасҳәоит: иҟоуп абра игылақәоу шьоукы, дара ԥсаанӡа, Ауаҩытәыҩса Иԥа хьӡи-ԥшеи змоу иаҳра иахаанхо.
Фымш аабжьысуаны, Иисус Пиотри Иакови уи иашьа Иоанни рымацара иманы ашьха ҳарак дыхәнеит,
Рҿаԥхьагьы иҽеиҭеикит: ихы-иҿы амра аиԥш икаҷҷеит, ицәашәҵатә, алашара аиԥш, ишкәакәахеит.
Абар урҭ рҿаԥхьа иаацәырҵит Моисеии Илиеи, Иара иацәажәауа.
Абри аамҭазы Пиотр Иисус иеиҳәоит: Иҳақәиҭу! ара ҳаҟазаара бзиоуп; иуҭахызар х-қьалак ҳаргылап: Уара узы акы, Моисеи изы акы, Илиа изы акы.
Абри атәы шиҳәауаз ԥҭашк аархатәеит; аԥҭахьтә абас аиԥш ала ицәажәауаз бжьык аагеит: Абри иоуп бзиа избо, сгәахәара Злоу Сара Сԥа; Иара шәизыӡырҩла.
Ари заҳаз аҵаҩцәа ҿыцха икаҳаит, ӷәӷәала ишәаӡыӡаны.
Аха Иисус урҭ днарыдгылан, днархьысны иреиҳәоит: шәгыл, шәымшәан.
Ианыҩаԥш, абар, Иисус ида уаҩ дыҟам.
Ашьхарантә ианылбаауаз, Иисус ирбаз иаламцәажәарц рыдиҵеит, абас аиԥш ҳәауа: Ауаҩытәыҩса Иԥа аԥсцәа рахьтә дгылаанӡа, ижәбаз аӡбахә аӡәымзар аӡәы иашәҳәараны шәыҟам.
Иҵаҩцәа иазаҵааит: нас ашәҟәдырҩцәа изырҳәауазеи аԥхьа Илиа даараны дыҟоушәа?
Иисус ираҭеикит: иашоуп, Илиа ихәҭоуп аԥхьа аара, зегьы реиқәыршәара-рырхиара;
Аха, ишәасҳәоит, Илиа даахьеит, дахьааизгьы дырзымдырит, ишырҭахыз алагьы изныҟәеит; Ауаҩытәыҩса Иԥагьы убарҭ рыла дгәаҟышт.
Убасҟан иҵаҩцәа еилыркааит Уи зыӡбахә реиҳәауаз Иоанн Аӡӡаахҩы шиакәыз.
Ажәлар рҿы ианнеи, аӡә днаидгылан, иҿаԥхьа дҩышьамхнышгыла,
Иеиҳәеит: Иҳақәиҭу! дрыцҳашьа сԥа; уи амзаҿа ангылауа аамҭазы дымзакуеит, цәгьашәа дгәаҟуеит, лассы-ласс амца иҽақәижьуеит, аӡы иҽалаижьуеит;
Сара уи уҵаҩцәа дырзаазгахьеит, аха дырзеибгамтәит.
Иисус абас аҭак ииҭоит: ееҳ, ахаҵара змам, имҩахҟьахьоу ашьҭра! сабанӡашәыцҟазаари? шәабанӡасычҳалари? дысзаажәга арахь.
Иисус уи даҟәихит, аҩысҭаагьы дилҵит, аҷкәынгьы иаразнак дыбзиахт.
Убасҟан Иисус иҵаҩцәа, имала инаидгылан, иарҳәеит: ҳара изҳалымшазеи уи илаз илцара?
Иисус иреиҳәоит: ишәымоу ахаҵара ахьмаҷу иахҟьоит; иашаҵабыргла ишәасҳәоит: баџ жәлацк иаҟароу ахаҵара шәыманы ашьха абрахьынтә абнахь уеиҭаҵ ҳәа азышәҳәар, иеиҭаҵуеит; убасҟан шәара шәымч зқәымхо ҳәа ак ҟалараны иҟаӡам;
Ари ашьҭра лцагас иамоу аныҳәареи ачгареи мацара роуп.
Галилеиа ианыҟаз аамҭазы, Иисус иреиҳәеит: Ауаҩытәыҩса Иԥа ауаа рнапахьы дрыҭахоит,
Урҭ дыршьуеит, ахымш рыҽны дгылоит. Ари даара рылахь еиқәнаҵеит.
Капернаум ианнеи, аныҳәарҭа ашәахтәылхыҩцәа Пиотр инаидгылан иарҳәоит: Шәырҵаҩы ашықәсан ишәатәу ҩ-драхмак ҳаимҭари?
Иара ираҭеикит: ааи. Уи аҩны даныҩнала, акы аҳәара иҽазикаанӡа, Иисус дҵааит: угәы ишԥаанагои, Симон? адгьылтә аҳцәа абаџь ма аҳаза змырхуада рԥацәа ракәу, мамзаргьы, атәымуаа ракәу?
Пиотр ус иеиҳәоит: атәым-уаа. Иисус уи иаҭеикит: ус анакәха, аԥацәа рхы иақәиҭуп;
Аха дара ҳмырҩашьарацы, амшын ахь уцаны аҵәгәыр ҭаршә, раԥхьа иаҿашәауа аԥсыӡ аага; уи аҿы ҩеихухыр, иубоит ԥшьыдрахмак ицо аԥараҿарп, убри дара ирыҭ, Сара сызгьы, уара узгьы.
Убри аамҭазы аҵаҩцәа Иисус инаидгылан иарҳәоит: Жәҩантәи Аҳраҿы еиҳа ириеҳада?
Иисус хәыҷык дааиԥхьан, рыгәҭа дҩаргыланы,
Иҳәеит: иаша-ҵабыргла ишәасҳәоит, шәеиҭасны, ахәыҷқәа шәреиԥшны шәҟамлар, Жәҩантәи Аҳрахьы неишьа шәымам;
Абас, абри ахәҷы иеиԥш зхы лазырҟәыз иоуп Жәҩантәи Аҳраҿы иреиҳау;
Сара сыхьӡала абас аиԥш иҟоу ахәыҷы дыздызкыло Саргьы сидикылоит;
Абарҭ, Сара схазҵауа иреиҵоу рахьтә аӡә дзырҩашьауа, уи изыҳәан еиҳа иеиӷьын аӡлагара алу ихәда иахшьны амшын агәаҿы дӡаарҟәрылазар.
Лахьыцәгьароуп абарҭ арҩашьарақәа рахьтә адунеи иазыԥшу зҭагылоу, избанзар арҩашьарақәа ишаац иаауеит; аха лахьыцәгьа имоуп урҭ арҩашьарақәа захьтә иаауа ауаҩы.
Унапы, ма ушьапы уарҩашьозар, иҿахҵәа, иуҟәыганы икажь: иеиҳа иузеиӷьуп напыда, ма шьапыда абзазара уалахәзар, ҩ-напыки ҩ-шьапыки уманы наӡаӡатәи амцеилашыра уалажьызар аҵкыс;
Убла уарҩашьозар, убригьы ҭжәаны, иуҟәыганы икажь: иузеиӷьуп узблак ала абзазара уалахәзар, уҩблак уманы геена амца-еилашыра уалажьзар аҵкыс.
Аҳаҳаи абарҭ иреиҵоу рахьтә аӡәы тәамбара изыжәымун; избанзар, ишәасҳәоит, урҭ Рымаалықьцәа ажәҩан аҟны еснагь Жәҩан иҟоу Саб ихы-иҿы рбоит.
Ауаҩытәыҩса Иԥа дзааз иҭахаз рыԥшаареи реиқәырхареи рзы ауп.
Шәгәы ишԥаанагои? Аӡә шә-уасак имазар, убарҭ рахьтә ак ҟьалар, иаанхаз ԥшьынҩажәеи зеижә уаса ашьхараҿ иааныжьны, иҟьалаз аԥшаара дымцаӡои?
Убри анибалакь, иашала ишәасҳәоит, имҟьалақәаз ԥшьынҩажәеи зеижә раасҭа иара иеиҳа деигәырӷьоит.
Убасҵәҟьа Жәҩан иҟоу Шәаб гәаҳәара имам, урҭ, иреиҵоу рахьтә аӡә дҭахаразы.
Уашьа гәнаҳара узиур, унеи иара дахьыҟоу, иареи уареи шәыбжьара ииуз иаҽԥныҳәа: уҳәатәы хаиҵар, усҟан аешьа дурҳаит;
Иуҳәаз имаҳар, аӡәы, ма ҩыџьа аашьҭыхны уизца, иарбан ажәазаалакь ҩыџьа-хҩы ашаҳаҭцәа рыла ишьақәырӷәӷәахаразы.
Урҭгьы рҳәатәы хаимҵар, ауахәамахь еиҭаҳә; ауахәамагь дазымӡырҩыр, усҟан уашьа уара узы Анцәа Ҵабырг дыззымдыруеи аҳазалхҩи дреиԥшхеит.
Иашала ишәасҳәоит: адгьыл аҟны иҿашәҳәо ажәҩан аҿгьы иҿаҳәоуп; адгьыл аҟны иԥшәыртуа, ажәҩан аҿгьы иԥыртуп.
Иаша-ҵабыргны исҳәоит иара убас, адгьыл аҿы шәара ишәеиуоу ҩыџьа иарбан усзаалакь азы рҳәоу еиқәшәар, изыҳәалакь рзыҟалоит Жәҩан иҟоу Сара Саб иахьтә.
Избанзар Сара сыхьӡала ҩыџьа-хҩы ахьеизгоу, убра, убарҭ рыгәҭаны сыҟоуп.
Убасҟан Пиотр Иара днаидгылан иеиҳәеит: Иҳақәиҭу! заҟантә даҭасымҵарызеи агәнаҳа сзызуа сашьа? бжьынтәу?
Иисус уи иеиҳәоит: иуасҳәом: бжьынтәы рҟынӡа бжьынтә хынҩажәеижәабантәы.
Убри аҟнытә Жәҩантәи Аҳра змаҵуҩцәа ирыхәҭоу аҳасабеилырга зҭаххаз аҳ иеиԥшуп;
Уи аҳасабра даналага, дизааргеит иара итәны жәанызқь талант зқәыз аӡәы;
Иқәыз злеишәоз ахьимамыз аҟнытә аҳ адҵа риҭеит иаргьы, иԥҳәысгьы, ихшарагьы, имаз-ихӡыз зегьы рҭиразы руал ашәаразы.
Убасҟан атәы, асаара иҽылкажьны, дхырхәауа, иҳәоит: аҳ, исараӡа, исықәу зегь сшәоит.
Аҳ уи атәы дрыцҳаишьан доуишьҭит, иқәызгьы ианаижьит.
Атәы данындәылҵ, иҩызцәа-атәцәа иреиуаз, иара итәны шәдинарк зқәыз аӡә даниба, дыкны ихәырра далагеит: иуқәу суал сыҭ ҳәа.
Убасҟан уи иҩыза, асаара иҽкажьны, абас аиԥш диҳәон-дичон: исараӡа, исықәу зегь усҭоит.
Аха егьи имуит, суал сиҭаанӡа ҳәа днаганы абахҭа дҭеикит.
Иҩызцәа, иҟалаз анырба, даара хьаас иркит, иааины аҳ иарҳәеит.
Убасҟан иаҳ, иара дааԥхьаны иеиҳәоит: атәы цәгьа! иуқәыз ауал зегь уанасыжьит, избанзар усыҳәеит;
Иухәҭаӡамыз, сара ушрыцҳасшьаз аиԥш, уаргьы уҩыза дрыцҳаушьаразы?
Аҳ, иԥсахы еибакын, уи днаганы аргәаҟыҩцәа дриҭеит, иқәыз ауал зегьы ишәаанӡа ҳәа.
Жәҩан аҿ иҟоу Сабгьы убас аиԥш ала дшәызныҟәоит, доусы гәыкала шәашьцәа рыгәнаҳарақәа ранашәмыжьыр.
Иисус абарҭ иажәақәа данрылга, Галилеиа далҵны, Иордан нырцәала, Иудеиа аҳәаақәа дырҭалт.
Иара ишьҭассы ишьҭан ажәлар рацәаҩны, урҭ убраҟа ихәышәтәуан.
Афарисеицәа наидгылан, дԥыршәауа иалагеит, абас аиԥш иаҳәауа: ауаҩы иԥҳәыс илывибалакь азы длылҵыр қәнагоума?
Иара аҭакс иреиҳәоит: шәамыԥхьаӡаци шәара, аханатә ахаҵеи аԥҳәыси Зшаз убас аиԥш ала ишеизишаз?
Иагьиҳәоит: убри аҟнытә ауаҩы иаби иани ааныжьны, иԥҳәыс иҽлыдикылоит, ҩ-цәеижьк цәеижькны иҟаларзы,
Абасала, урҭ шьҭа ҩыџьа ракәхом, цәеижькуп. Убас Анцәа иеидикылаз ауаҩы еиҟәимгааит.
Дара ус иарҳәоит: нас Моисеи изыԥҟареитәызеи аилыҵратә шәҟәы лыҭаны аԥҳәыс лылҵра?
Иара иреиҳәоит: Моисеи шәгәымбылџьбарара иахырҟьаны шәыҳәса рылҵра азин шәиҭеит; амала аханатә ус иҟамызт;
Аха Сара ишәасҳәоит: лкалҭбааԥсра дахырҟьаны акәымкәа, зыԥҳәыс илылҵны даҽаӡә даазгаз, уи дкалҭшьҭаныҟәоуп; иныжьу даазгазгьы икалҭ дашьҭаныҟәоит.
Иҵаҩцәа ус иарҳәоит: ауаҩы аԥҳәыс лҿаԥхьа абас иуалзар, ԥҳәыс дааимгаӡар еиҳа изеиӷьуп;
Иара ус реиҳәоит: ари ажәа зегьы ирылаӡом, уи аҩыза алаӡара заҭәашьоу иакәымзар;
Иҟоуп ан лымгәаҭантә ахаҵара змамкәа ииқәаз; иҟоуп ауаа рыла зхаҵара ԥхасҭахаз; иҟоуп Жәҩантәи Аҳразы зхаҵара аԥызкыз. Излаӡара илаикӡааит.
Убасҟан Иара иахь ахәыҷқәа ааргоит, инапқәа рықәҵаны иныҳәа-иныԥхьаразы; иҵаҩцәа урҭ нарышьҭуамызт.
Аха Иисус иҳәоит: иоушәышьҭ ахәыҷқәа, Сара сахь рааира шәаԥырхагамхан, абарҭ иреиԥшу роуп Жәҩантәи Аҳра зтәу.
Инапқәа нарықәиҵан, уахьынтә дцеит.
Ус, аӡә дааидгылан иеиҳәоит: Арҵаҩ гәыраз! исаҳә ус бзиарас иҟасҵара, наунагӡатәи аԥсҭазаара аиуразы?
Иара ус иеиҳәоит: агәыраз ҳәа зсауҳәауазеи? Анцәа заҵәык ида аӡәгьы дразым-дҳалалым. Наӡаӡатәи аԥсҭазаара алалара уҭахызар, иаԥу аԥҟарақәа ныҟәгала.
Иеиҳәеит Иара: иарбанқәоу? Иисус иаҭеикит: уаҩ думшьын; укалҭ уашьҭамныҟәан; умӷьычын; мыц шаҳаҭра умун;
Уаби уани ҳаҭыр рықәҵа; иузааигәоу бзиа дба, ухы аиԥш.
Арԥыс ус иеиҳәоит: санқәыԥшыз аахыс абарҭ зегьы срықәныҟәоит; уаҳа исыгузеи?
Иисус ус иеиҳәоит: акы згым уакәны уҟаларазы, уцаны умазара ҭины аччиацәа ирызша; убасҟан ажәҩан аҿы ахазына умазаауеит; нас, уааины усхьыԥшы, усыцла.
Арԥыс ари аниаҳа, илахь еиқәҵаны днаскьеит, избан акәзар амазара ду иман.
Иисус иҵаҩцәа иреиҳәоит: иашала ишәасҳәоит, ауаҩ беиа ицәыхьанҭоуп Жәҩантәи Аҳра аҭалара.
Иеиҭашәасҳәоит: амахҽ агәыр аҵа акылсра иеиҳа иазымариоуп, ауаҩ беиа Анцәа Иаҳра иҭалара аасҭа.
Ари заҳаз иҵаҩцәа, акырӡа иџьшьауа иарҳәоит: нас изылшода ахҿыхра?
Иисус дҩаԥшын иреиҳәоит: ауаа ари рылшауам, Анцәа лшарас иҟоу зегь имоуп.
Убасҟан Пиотр аҭак ҟаҵауа иҳәоит: абар ҳарҭ, зегь ааныжьны Уара ҳушьҭоуп; иаҳзыҟалараны иҟои?
Иисус ираҭеикуеит: иашала ишәасҳәоит шәарҭ, Сара исышьҭоу, аҩынтәтәи аираан, Ауаҩытәыҩса Иԥа хьыӡла-ԥшала итәарҭа ҳарак данахатәалакь, шәаргьы жәаҩа тәарҭа ҳарак рҟны шәтәоит, жәаҩа абиԥара Израилаа рыӡбаразы;
Сара сымшала зыҩнқәа, ма зашьцәа, ма заҳәшьцәа, мамзаргьы, заб ма зан, мамзаргьы, зыԥҳәыс, ма зхәыҷқәа, ма зыдгьыл аанзыжьуа дарбанзаалакь, шәынтә еиҳаны ироуеит, наӡаӡатәи аԥсҭазаарагь раҭәахоит;
Убасҟан аԥхьа игылоу шьардаҩы ашьҭахьҟа инхашт, ашьҭахьҟа игылақәоу аԥхьаҟа ииасышт.
Жәҩантәи Аҳра зӡахәаҭразы ашацкыразы аусуцәа қьырала иаанызкыларц зҿыназхаз аԥшәма иеиԥшуп,
Уи урҭ мышктәи аусуразы динарк-динарк шәысҭоит ҳәа дрылаӡаны аӡахәаҭрахь ишьҭит.
Асааҭ хԥа шыҟоу данааҭыц, аџьармыкьа шҭаҿы даҽа шьоукгьы усда ишеилагылаз ибоит,
Иагьреиҳәоит: шәарҭгьы сӡахәаҭархь шәца, ишәыхәҭоу шәысҭоит. Даргьы уахь ицеит.
Ҩаԥхьа асааҭ фба, жәба шыҟоу дынҭыҵын, иара убасҵәҟьа дныҟәеит.
Аҵыхәтәан, асааҭ жәеиза шыҟаз данҭыҵ, усда-ҳәысда игылаз даҽа шьоук ибеит, иагьреиҳәоит: шәызгылоузеи абраҟа, амш ага дуӡӡа, џьара акгьы шәаҿымкәа?
Дара иарҳәоит: қьырала аӡәгьы ҳнимкылт. Иреиҳәоит абас: шәарҭгьы сӡахәаҭрахь шәца, ишәықәнагоу аџьаԥса шәоуеит.
Ус, ианааилашәшәы, аӡахәаҭра аԥшәма, иқьаҳиа дааиԥхьан иеиҳәоит: аусуцәа урыԥхьаны рџьаԥса рыҭ, аҵыхәтәаны инеиз рыла уҩалаганы аԥхьатәиқәа рҟынӡа.
Асааҭ жәеиза шыҟаз аусура иалагазгьы динарк-дианрк роуит;
Аԥхьа иаақәаз еиҳа роурызшәа ргәы иаанагон, аха урҭгьы динарк-динарк роуит;
Зџьаԥса зауз аҩнаҭа аԥшәма изаӷьуа иалагеит,
Абас аиԥш ҳәауа: арҭ, аҵыхәтәантәиқәа сааҭк ауп аус ахьыруз, урҭгьы амш ахьанҭареи аҭакари зхызгаз иҳаҟароутәит.
Иара аҭакс руаӡә иеиҳәоит: дад! угәы нсырхап ҳәагьы сгәы иҭаӡам; динарк ауп иуоуа ҳәа акәӡами ҳшеилаӡаз?
Уца, иурҳаз уманы; ари, аҵыхәтәан инеизгьы, уара иусҭаз аҟара исҭар сҭахуп;
Мшәан сус аҟны исҭаху аҟаҵара сақәиҭӡами? ма сара сыразра уара ублақәа ирыламӡоу?
Абас ала, ашьҭахьтәиқәа ԥхьатәиқәахоит, аԥхьатәиқәа шьҭахьтәиқәахоит; избанзар иааԥхьоу рацәаҩуп, аха иалкаау маҷҩуп.
Иисус Иерусалимҟа данҩеиуаз, амҩан, ажәаҩаҩык иҵаҩцәа рымацара инаскьеиԥхьан, иреиҳәоит:
Абар, Иерусалимҟа ҳҩеиуеит, Ауаҩытәыҩса Иԥа аԥхьаԥшьаҩцәеи ашәҟәдырҩыцәеи дрыҭахоит, урҭ ашьра иқәырҵоит;
Днаганы Анцәа Ҵабырг дыззымдыруа дрырҭоит иацәҳаларц, дрыпҟаларц, дкыдырҵарц; ахымш рыҽны дгылоит.
Убасҟан Зеведеи иԥацәа ран, лыҷкәынцәа налываргыланы, Иара днаидгылан, асаара диеихырхәаны иҳәара далагоит.
Иара илеиҳәоит: ибҭахузеи? Лара ус иаҭалкит: иҳәа, абарҭ сыҩԥацәа Уара Уаҳраҿы аӡә уарӷьарахь, егьи уармарахь ишуртәауа.
Иара аҭакс илеиҳәоит: шәызҳәауа шәыздырам; ишәылшару, Сара изжәраны иҟоу аҿа ажәра, мамзаргьы шәыҽшәызӡаахру Сара сҽызлаӡаасхуала? Дара ирҳәеит: ааи, иҳалшоит.
Иагьреиҳәоит: Сара саҿа жәжәышт, шәҽагьӡаашәхышт сҽызлаӡаасхуа аӡаахрала, аха сарӷьараҿи сармараҿи итәаша аӡбара иақәиҭу Сара сакәым, урҭ аҭыԥқәа раҭәашьоуп Сара Саб иззаликааз.
Ари анраҳа, ажәаҩык аҵаҩцәа аешьцәа рзы ргәы нхеит.
Иисус, урҭ даарыԥхьан, иреиҳәоит: шәара ижәдыруеит ажәларқәа раҳцәа рыуаажәлар ишрықәиҭу, ауаа дуқәагьы урҭ рымчра аҵаҟа ишыҟоу;
Аха шәара шәыбжьара убри аҩыза ҟамлароуп: шәара шәыҩнуҵҟа еиҳа адуура иашьҭоу дышәмаҵуҩхааит;
Шәыҩнуҵҟа аԥхьагылара иазгәышьуа тәыс дышәзыҟалааит;
Ауаҩытәыҩса Иԥа иакәзаргьы, Уи дзааз Иара имаҵ руларазы акәым, амаҵ иурци Ихаҭа иԥсҭазаарала шьардаҩы ҿихырци азы ауп.
Иерихон ианалҵуаз аамҭазы Уи ажәлар рацәаҩны ишьҭан.
Ус, абар, амҩа иантәалаз ҩыџьа алашәцәа, Иисус дрывсны дцоит ҳәа анраҳа, аҵәаара иаалгеит: ҳрыцҳашьа, Иҳақәиҭу, Давид Иԥа!
Ажәлар урҭ ҿышәымҭын ҳәа иркит, аха дара еиҳагьы рыбжьы ҭцаны иҵәаа-ҵәааит: ҳрыцҳашьа, Иҳақәиҭу, Давид Иԥа!
Иисус дааҭгылан иааиԥхьеит, иагьреиҳәеит: ишәҭахузеи Сара сахьтә?
Дара ус иарҳәоит: ҳаблақәа хтыр ҳҭахуп, Иҳақәиҭу!
Иисус, ирыцҳаишьан, рыблақәа днархьыст; иара убри аамҭазыҵәҟьа, рыблақәа хтит, Иара дахьцозгьы инаишьҭалт.
Иерусалим ианазааигәаха, Виффагиа, Елеон ашьхара ианааи, убасҟан Иисус ҩыџьа иҵаҩцәа ишьҭит,
Абас раҳәаны: шәца, шәҿаԥхьаҵәҟьа иҟоу ақыҭахь: иаразнак убраҟа ижәбоит ҽадаԥск кыдҿаҳәаланы, ҽада ҿак ацны; иԥыртны исзаажәга;
Аӡә ак шәеиҳәо далагар, урҭ Иҳақәиҭу иҭахуп ҳәа иашәҳәа; иаразнакгьы иааиҭиуеит.
Абри зегьы ҟалеит аԥааимбар ила, абас аиԥш иҳәаз наӡахаразы:
Илашәҳәа Сион аԥҳа: абар Баҳ даауеит бара бахь, ԥагьара иламкәа, аҽадаԥси ауӷә иаҵаркхьоу аҽада ԥеи дрықәтәаны.
Аҵаҩцәа цан Иисус ишиҳәаз аиԥш иныҟәт:
Иааргеит аҽадаԥси аҽада ҿеи, урҭ рымаҭәақәа наган иҩарықәырҵеит, Иара хыхь дҩарықәтәеит.
Ажәлар иреиуаз жәпаҩы рцәашәҵатәқәа изкадыршәуан, егьырҭ аҵла рымахәқәа хыҵәҵәаны имҩа ианырыԥсалон;
Иаԥхьа игыланы, убас ишьҭагыланы, дыргәылак иааиуаз ажәлар, рыбжьы ҩеиҵыхны ҿырҭуан: осанна Давид Иԥа! дыԥшьоуп Иҳақәиҭу ихьӡала иаауа! осанна жәҩанынӡа!
Иерусалим данналала, ақалақь уаа шеибакыз еибарҵысит, абас аиԥш ҳәауа: дарбану Ари?
Ажәлар ирҳәоит: Ари Галилеиатәи Назарет аԥааимбар Иисус иоуп.
Иисус Анцәа иныҳәарҭа дыҩналт, аныҳәарҭаҿ ак зҭиуази ак аазхәози ԥхаирст, иҭицеит, аԥара ԥыргаҩцәа реишәақәеи аҳәыҳәқәа зҭиуаз ррымӡқәеи хиршәҭит,
Иреиҳәоит: иануп: Сара сыҩны аныҳәарҭа ҩны ахьӡхоит, шәара уи абрагь ҭыԥс иҟашәҵеит.
Нас Иара инаидгылт алашәцәеи ацыркьцәеи, Иара урҭ ихәышәтәит.
Иҟаиҵақәоз аџьашьатәқәа збоз, абааш аҿы осанна Давид Иԥа! ҳәа ҿызҭуаз ахәыҷқәа ирылаԥшуаз, урҭ идыраапкуаз аԥхьаԥшьаҩцәеи ашәҟәдырҩцәеи ԥсахеибакрала
Иарҳәоит: иумаҳаӡои анҭ ирҳәо? Иисус аҭак риҭоит: ааи! Шәарҭ шәамыԥхьаӡаци: агәыҳәԥы зцәо аԥшқацәеи асабицәеи убзырӡы дурҳәеит?
Нас, урҭ ааныжьны, ақалақь дналҵны Вифаниаҟа дцеит, убра дагьыԥхьеит.
Ашьжьымҭан, ақалақь ахь даныхынҳәуаз, дымлашьит;
Амҩан лаҳаҵлак шгылаз аниба, днеины днадгылт, аха абыӷьқәа рыда иаҿаз ҳәа егьимбеит, иагьиҳәеит: уаҳа ахааназы шәыр уҿамлааит. Иара убраҵәҟьа алаҳаҵла ныҵҩаа ицеит.
Ари збаз иҵаҩцәа иџьаршьеит, иагьырҳәеит: абри алаҳа иаразнак абас ишԥаҵҩааи?
Иисус урҭ аҭак риҭоит: ииашаны ишәасҳәоит: ахаҵара шәыманы, гәыҩбара шәымамкәа шәыҟазар, алаҳашҟа иаарԥшу алшара моу, ашьхаҵәҟьа уҽышьҭых, амшын уҽалажь ҳәа азышәҳәаргьы, инаӡоит;
Ахаҵара шәыманы шәызҳәозаалакь зегьы шәоуеит.
Аныҳәарҭаҿ дааины, иуазҳәара данаҿыз аамҭазы, аԥшьаҩеиҳабацәеи ажәлар реиҳабацәеи ааидгылт, иагьиарҳәеит: иарбан мчроу Уара абри злаҟауҵо? иузҭада Уара убри аҩыза амчра?
Иисус урҭ ираҭеикуеит: Саргьы аказы сшәазҵаауеит: убри атәы сашәҳәозар, Саргьы ишәасҳәоит абри злаҟасҵо амчра аӡбахә,
Иабатәиз Иоанн иӡӡаахра: ажәҩан ахьтә ала акәзу, ауаа рыла акәзу? Дара-дара еидхәыцлон: ажәҩан ахьтә ҳҳәар, усҟан Иара ус ҳаиҳәоит: нас игәра зыжәымгазеи иара?
Ауаа рыла ҳәа ҳҳәар, ҳажәлар ҳрыцәшәоит, избанзар Иоанн зегьы ԥааимбарҵас дрыԥхьаӡоит.
Иарҳәеит Иисус аҭакс: иҳаздырам. Иаргьы дара ус реиҳәоит: Саргьы исызшәаҳәом иҟасҵо злаҟасҵо амчратәы.
Иахышәҳәаауазеи абри? Дыҟан ҩыџьа аҷкәынцәа змаз хаҵак. Раԥхьатәи днаидгылан иеиҳәоит: сыҷкәын! иахьа сӡахәаҭраҿ уцаны аус уы.
Аха иара аҭакс иҳәоит: исҭахым; нас, данахьхәы, дцеит.
Днаидгылт егьи, аԥхьатәи иеиҳәаз иаҳәауа. Уи аҭак ҟаиҵоит: сцоит, саҳ; аха дымцаӡеит.
Абарҭ аҩыџьа рахьтә заб игәаҳәара назыгӡаз дарбану? Аҭак ирҭоит: актәи. Иисус ус реиҳәоит: иаша-ҵабыргла ишәасҳәоит, аҳазалхыҩцәеи аҳәса цәыбзақәеи шәаԥхьа Анцәа Иаҳраҿы инеиуеит.
Избан акәзар Иоанн шәара шәҿы ҵабырг мҩала дааит, шәара уи игәра шәымгеит, аҳазалхыҩцәеи аҳәса цәыбзақәеи игәра ргеит; шәарҭ, абри иалаԥшыз, ишәыхьыз шәахьымхәит, иара игәра жәгаразы.
Шәазыӡырҩы даҽа ажәамаанак. Дыҟан аԥшәымак, уи аӡахәаҭра ҟаиҵеит, ихикааит, ахаҳәтә еиҳәа ҭижааит, аҟәарч ҭаиргылт, нас, урҭ зегьы аӡахәааӡаҩцәа инарымаданы дырԥырҵит.
Ашәырҿыхрақәа раамҭа анааигәаха, аӡахәааӡаҩцәа рахь имаҵуцәа шәыраагара ишьҭит;
Аӡахәааӡаҩцәа, имаҵуцәа ркын, шьоук рыпҟеит, шьоук ршьит, шьоук ахаҳә иадыргеит.
Ҩаԥхьа даҽа маҵуцәақәак дәықәиҵеит, ԥасатәиқәа раасҭагьы иеиҳаны; урҭгьы иара убасҵәҟьа ирызныҟәт.
Аҵыхәтәан, даалаган, иԥа дишьҭит, абасгьы ҳәауа: ма сԥа ицәыԥхашьап.
Аха аӡахәааӡаҩцәа, иԥа данырба, дара-дара еибырҳәеит: ари иҭынха иоуп; шәаала даҳшьып, иоураны иҟоу ахәҭаагьы ҳтәаҳтәып.
Дԥах дыкны, ақәаҵа дҩыҵганы дыршьит.
Нас ақәаҵа зтәу аԥшәма данааилакь, абарҭ аӡахәааӡаҩцәа зықәиршәарызеи?
Иарҳәоит Иара: ацәгьоуцәа цәгьала иаԥырихышт, аӡахәаҭра даҽа ӡахәааӡаҩцәақәак ириҭашт, урҭ ианаамҭоу ишәыр изнаргалоит.
Иисус ус реиҳәоит: шәара ианакәзаалакь Аҩыраҿ шәамыԥхьаӡаци: аргылаҩцәа мап зцәыркыз ахаҳә, акәакьҭа иахадарахеит: ари, Иҳақәиҭу ила иҟалаз, ҳаблақәа ирзымбатәбароу ак акәӡами?
Убри аҟынтә ишәасҳәоит: Анцәа Иаҳра шәара шәеиԥш иҟоу ирымхны, иара амаҵ лҵшәала изуа ауаажәлар ирыҭахоит;
Убасҟан ари ахаҳә иахаҳауа, дԥыххаа дцоит; изықәҳауагьы дарҟьацуеит.
Ииҳәоз ажәамаанақәа ирзыӡырҩуаз аԥшьаҩ-еиҳабацәеи афарисеицәеи еилыркааит арҭ дара ишрызҳәаз,
Ирҭахын дԥах Иара убраҟа дыркырц; аха ажәлар ирыцәшәон, избанзар Уи ԥааимбарҵас ихәаԥушан.
Иисус, ажәамаанала ицәажәара иацҵауа, иҳәоит:
Жәҩантәи Аҳра зԥа иԥҳәысаагаразы аҳ ииуа ачара иеиԥшуп,
Иуаа ишьҭит, асасцәа дахьқәа абри ачарахь рааԥхьаразы; аара рҭахымхеит.
Ҩаԥхьа егьырҭ иуаа ишьҭит, абас рыдҵаны: ирашәҳәа иааԥхьоу: абар, сара исырхиеит шьыбжьхьа, сыцәқәеи сыԥстә чахқәеи шьуп, зегьы агәырӷьа-чарахь шәааи.
Аха дара, уи раҭәамшьакәа, аӡә амхурсҭахь дцеит, ҽаӡә ихәаахәҭра усқәа рахь;
Егьырҭ, уахь инашьҭыз ԥах икны, рцәа ԥырҽит, иршьит.
Ари заҳаз аҳ, иԥсахы еибакит, иеибашьцәа дәықәиҵан, ашьра ҟазҵаз хәитәит, рықалақь иблит.
Убасҟан иуаа иреиҳәоит: аимазаара чара хиоуп, ҳзыԥхьаз аԥсамхеит;
Амҩақәа ахьеихагалоу шәҿынашәха, ижәбауа зегьы аимазаара чарахь шәрыԥхьа.
Итәқәа урҭ амҩа еихысырҭақәа рахь икылсын, иаарбаз зегьы еизыргеит, ауаа бааԥсқәа, ауаа гәыразқәа; аимазаара чарагь уаала иҭәит.
Аҳ итәаз ибарацы дышрылаԥшуаз, ачара маҭәа зшәымыз аӡә дибеит,
Иагьиеиҳәеит абас: дад! абрахь, чара маҭәала уеилаҳәаӡамкәа ҩналашьас иҟоуҵазеи? Иара ҿимҭит.
Убасҟан аҳ имаҵуцәа иреиҳәоит: инапқәагьы ишьапқәагьы ҿаҳәаны, дыршәны адәы лашьца дықәшәыжь: уаҟа иҟалап аҵәыуареи ахаԥыцрҿҿареи;
Избан акәзар изыԥхьаз шьардаҩуп, иалкаау маҷҩуп.
Убасҟан афарисеицәа цан, рыхшыҩ еилаҵаны еицәажәон, ажәала дышԥаҿаԥаҳҽри ҳәа ҳасабс иҟаҵаны.
Ирышьҭит иҵаҩцәа Иара иахь, иродианаа рыцҵаны, урҭ абас аиԥш рҳәоит: Арҵаҩы! ҳара иаадыруеит Уара ушиашоу, иашала Анцәа имҩа дурҵоит, аӡәы сигәаԥханда ҳәа удәықәым, уаҩ илахь уаԥшуам;
Убри аҟнытә иҳаҳә: Угәы ишԥаанагои? акьесар аҳаза иҭара ақәнагоу иақәнагаму?
Аха Иисус, рыцәгьа-ҩысҭаара аниба, иҳәеит: сԥышәшәарц аума шәарҭ, агәыҩбацәа?
Исшәырба аҳаза злашәшәауа аԥара. Динарк изааргеит.
Иреиҳәоит урҭ: ари иану асахьеи аҩыреи зтәыда?
Аҭак ирҭоит: акьесар. Нас иреиҳәоит абас: акьесар иитәу акьесар ишәҭала, Анцәа иитәу Анцәа.
Ари анраҳа, иџьаршьеит, нас Иара дааныжьны рҿынархеит
Убри аҽны, аԥсцәа рахьтә агылара ыҟам ҳәа зҳәо асаддукеицәа наидгылан, иазҵааит:
Арҵаҩы! Моисеи иҳәоит: хшара дызмамкәа иԥсуа иԥҳәыс иашьа дигааит, иашьа ишьҭра иазирҳааит.
Иҟан ҳара ҳҿы аишьцәа быжьҩык: аԥхьатәи ԥҳәыс данааига дыԥсит, хшара димаӡамкәа, иԥҳәыс иашьа дизныжьны;
Убас аҩбатәигьы, ахԥатәигьы, уимоу, абыжьбатәигьы;
Аҵыхәтәан, лара аԥҳәысгьы дыԥсит.
Нас, агылара ашьҭахь, абыжь-ҩык рахьтә лара дзыԥҳәысхауада? избанзар лара зегьы дрыман.
Иисус урҭ ираҭеикуеит: Аҩыра иануи Анцәа имч-илшареи закәу ахьышәзымдыруа аҟынтә шәҩашьоит;
Избан акәзар агылара ашьҭахь аӡәгьы хаҵа дцаӡом, ԥҳәысгьы дааигаӡом, урҭ ажәҩан иалоу Анцәа Имаалықьцәа иреиԥшуп.
Шәара шәамыԥхьаӡаци аԥсцәа ргылара иазкны Анцәа ишәеиҳәахьоу:
Сара Авраам Инцәа, Исаак Инцәа, Иаков Инцәа соуп? Анцәа иԥсхьоу ракәым Дзынцәоу, ибзоу роуп.
Ари заҳауаз ажәлар иҵара џьаршьауан.
Уи асаддукеицәа рҿы рзеихымхуа еихеикит ҳәа афарисеицәа ианраҳа, иаалаган иеизеит.
Руаӡә, закәан-дырҩык, Иара дԥышәауа диазҵааит абас:
Арҵаҩы! иарбан ԥҟароу азакәан аҿы иреиҳау?
Иисус ус иеиҳәоит: бзиа дба Иуқәиҭу Унцәа угәы наӡала, уԥсы наӡала, удырра наӡала.
Абри акәны иҟоуп иреиҳаӡоу, иагьраԥхьаӡатәиу аԥҟара.
Аҩбатәигьы убри иеиԥшуп: бзиа дба иузааигәоу, ухы еиԥш;
Абарҭ аҩ-ԥҟарак рҿы азакәан зегьы, аԥааимбарра зегьы шьақәырӷәӷәоуп.
Афарисеицәа анеиза, Иисус дразҵааит:
Шәгәы иаанагозеи Христос изы? дызԥада Иара? Аҭак ирҭоит: Давид.
Иреиҳәоит дара: Давид Доуҳала Иара Исықәиҭу ҳәа дышԥаиԥхьауаз, абас аиԥш аниҳәо:
Иҳақәиҭу Сара Исықәиҭу иеиҳәеит: утәа Сара сарӷьарахь, уаӷацәа ырҭаслымны ушьапы иаҵасҵаанӡа.
Давид Уи Сара Исықәиҭу ҳәа диԥхьауазар, усҟан Иара дышԥаиԥахоз?
Аӡәымзар аӡәы илымшеит ажәак иаҭакра; абри амш инаркны Иара иазҵаара аӡәгьы изыгәаӷьуамызт.
Убасҟан Иисус ажәларгьы иҵаҩцәагьы драцәажәо далагеит,
Иагьиҳәеит: ашәҟәдырыҩцәеи афарисеицәеи Моисеи итәарҭа иқәтәеит;
Убас, урҭ иныҟәыжәгала ҳәа ирҳәо ныҟәыжәгала; амала ируа шәмулан, избан акәзар ирҳәо иқәныҟәом;
Зныҟәгара уадаҩу аидара хьанҭа ҿаҳәаны ауаа рыжәҩа иқәырҵоит, дара ракәзар, рнацәалагьы урҭ рырҵысра рҭахым;
Русқәа зегьы зыруа ауаа ирбандаз ҳәа ауп; рфилактериақәа дырҭбаауеит, рышәҵатәқәа рчыхәқәагьы ирыцырҵоит;
Уаххьақәа раан рҿы бзиа ирбоит аханы атәара, асинагогақәа рҿы аԥхьатәара,
Жәлар реизарақәа рҿы иргәаԥхоит ирырҭауа асалам, убас, арҵаҩы! арҵаҩы! ҳәа ирыԥхьаларазы;
Шәара арҵаҩцәа ҳәа ишәышьҭаӡам, избан акәзар Рҵаҩыс ишәымоу аӡә иоуп Христос, шәарҭ зегьы шәеишьцәоуп;
Аԥсабараҿы ҳабҳәагьы аӡәы изышәымҳәан, избанзар Абыс ишәымоу аӡә иоуп, ажәҩан аҿы Иҟоу;
Амҩақәҵаҩцәаҳәагьы шәыхьӡшәымтәын, избанзар Мҩақәҵаҩыс ишәымоугьы аӡә иоуп Христос.
Ишәеиҳау дышәмаҵуҩхааит.
Избан акәзар зҽыҳаразкуа дларҟәхоит; зҽылазырҟәуа дҳаракхоит.
Ееҳ, гәырҩа шәыгымзааит шәарҭ, ашәҟәдырҩцәеи, афарисеицәеи, агәыҩбацәеи, Жәҩантәи Аҳра ауаа рзы иазыркуа; шәхаҭақәа уахь аҭалара шәашьҭам, иҭаларц зҭахугьы нашәышьҭуам.
Ееҳ, гәырҩа шәыгымзааит шәарҭ, ашәҟәдырыҩцәеи, афарисеицәеи, агәыҩбацәеи, аҳәса еибацәа рыҩнқәа зыхәлабго, акырӡа инеиҵыхны иныҳәақәо: уи аҵыхәала еиҳагьы ишәықәӡбахап.
Ееҳ, изакә рыцҳароузеи шәызҵоу, шәарҭ, ашәҟәдырҩцәеи, афарисеицәеи, агьангьашцәеи, аӡәы идамзаргьы Израилаа Рынцәа иазхаҵаразы мшыни дгьыли ирыкәшауа; ус ииажәгазгьы џьаҳаным еилашыра, геена даԥаны, шәара шәаҵкысгьы ҩынтә рыла деицәаны дҟашәҵоит.
Ееҳ, гәырҩа шәыгымзааит абас аиԥш зҳәауа алашә-ԥызацәа: аныҳәарҭа ахьӡала уқәит ҳәа акгьы аанагаӡом; ус акәымкәа, аныҳәарҭаҿтәи ахьы уанықәыр, усҟан ауал уқәуп ҳәа зыԥхьаӡо.
Ахшыҩдақәа, алашәцәа! иарбан иреиҳау: ахьы акәу, ахьы ԥшьаны иҟазҵо аныҳәарҭа акәу?
Иара убас, изҳәауа: аӡәы аӡатәқәҵарҭа данықәыр акгьы аанагом, амҭанагарҭаҿ иқәу данықәыр, ауал иқәиҵеит ҳәа зыԥхьаӡо.
Ахшыҩдақәа, алашәцәа! иарбан иреиҳау: аӡатә акәу, мамзаргьы уи ԥшьазтәуа акәу?
Убас, аӡатәнагарҭа ианықәуа, уи аӡатәнагарҭаҿ иқәу зегьы инықәуеит;
Аныҳәарҭа ианықәуагьы иаргьы, Иҩноугьы инықәуеит;
Ажәҩан ианықәуагьы, Анцәа иқәтәарҭа ҳараки уа Иқәтәои инықәуеит.
Ееҳ, гәырҩа шәыгымзааит шәарҭ, ашәҟәдырыҩцәеи, афарисеицәеи, агәыҩбацәеи, азакәан аҿы еиҳа ихьанҭақәоу аӡбара, арыцҳашьара, ахаҵара ааныжьны, араҳанеи, аҵыбреи, ашыхәи рҽаҩра жәаба рахьтәи хәҭак алазгалауа. Аригьы ахәҭан, егьигьы гәыгәҭажьтәымызт.
Алашә ԥызацәа, акәыбры ҵызраӡауа, амахҽ лбааздауа!
Ееҳ, гәырҩа шәыгымзааит шәарҭ, ашәҟәдырҩцәеи, афарисеицәеи, агәыҩбацәеи, аҿақәа, асаанқәа адәахьала ррыцқьара гәцаразкуа, рыҩнуҵҟа рҳәралеи ԥсымҭәаралеи ихыхәхәа ианҭәу аамҭазы.
Афарисеи лашә! зны уаалаган, аҿақәа, асаанқәа рыҩнуҵҟала ирыцқьа, адәахьалагьы ицқьа-шәқьаӡа иҟаларзы.
Ееҳ, гәырҩа шәыгымзааит шәарҭ, ашәҟәдырыҩцәеи, афарисеицәеи, агәыҩбацәеи, иԥшӡаны ишәу адамрақәа ирҩызцәоу, урҭ адамрақәа адәахьала иԥшӡоушәа убоит, аха рыҩнуҵҟа ԥсы-баҩлеи мыцқьаралеи иҭәуп.
Шәарҭгьы убас, адәахьала ауаа ииашоу шьоук шәакәушәа шәхы дшәырбоит, арахь, шәыҩнуҵҟақәа гәыҩбаралеи закәандаралеи иҭәуп.
Ееҳ, гәырҩа шәыгымзааит шәарҭ, ашәҟәдырыҩцәеи, афарисеицәеи, агәыҩбацәеи, аԥааимбарцәа рҳаҭгәын-баҟақәа зыргыло, аҵабыргцәа рқьашанақәа зырԥшӡауа,
Абасгьы зҳәауа: ҳабацәа рхаан ҳаҟазҭгьы, урҭ ҳнарыдгыланы аԥааимбарцәа ршьа акаҭәара ҳҽалаҳархәрымызт;
Абри ала шәара ишәырҵабыргуеит аԥааимбарцәа ҭазырхоз шәшырԥацәоу;
Шәабацәа шәага-загас ирымаз ахарҭәаара шәаҿуп;
Шәарҭ амаҭхшақәа! быжьрабыжьҵәатәи аӡбара шәызлацәцарызеи?
Убри аҟнытә абар, Сара аԥааимбарцәеи, аҟәыӷацәеи, ашәҟәдырыҩцәеи шәзынасышьҭуеит; шәара урҭ рахьтә шьоук шәшьышт, икыдышәҵашт, даҽа шьоукгьы шәсинагогақәа рҿы шәрыслашт, қалақьк аҟнытә даҽа қалақьк ахь иԥхашәырслашт;
Ишәзгом, ишәзыӷьашкуеит аҵабырг шьа шеибакәу, адгьыл иқәҭәахьоу Авел ҵабырг ишьа инаркны, аныҳәарҭеи аӡатәқәҵарҭеи рыбжьара ишәшьыз Варахиа иԥа Захариа ишьаҟынӡа.
Иаша-ҵабыргла ишәасҳәоит, абарҭ зегьы абри ашьҭра ишазыӷьашкуа.
Уа, Иерусалим, Иерусалим, аԥааимбарцәа нзырҵәауа, иузаашьҭу зегьы ахаҳә иазыргауа! заҟантә исҭаххахьоузеи ухшара реизгара, аԥсаатә аԥацәа амҵәыжәҩа ишыҵанакуа аиԥш, аха шәара ишәҭахымхеит;
Абар шәыҩны ҭацәны иахьышәзаанхауа.
Избан акәзар ишәасҳәоит шәарҭ: абри нахыс сыжәбараны сыҟаӡам, ишәҳәаанӡа: уԥшьоуп, Иҳақәиҭу ихьӡала иаауа!
Иисус абаашныҳәарҭа дҭыҵны днеиуан. Иҵаҩцәа наидгылт, абааш-хыбра идырбаразы.
Иисус ус реиҳәоит: ишәымбои абри зегьы? Иаша-ҵабыргны ишәасҳәоит: абраҟа хаҳәыки хаҳәыки еиқәны иаанхашам; зегьы еилаԥыххаахоит.
Елеонтәи ашьхара данықәтәаз аамҭазы, иҵаҩцәа наидгылан имала иазҵааит: иҳаҳә, ианбаҟалои убри? Уара уаарагьы, аамҭа аиасрагьы дыргас ироураны иҟои?
Иисус аҭак риҭоит: шәгәышәҽаныз, аӡәы шәхимхразы;
Шьардаҩы Сара сыхьӡала иаашт: сара соуп Христос ҳәа ҳәауа, шьардаҩгьы хырхышт.
Ишәаҳалашт иара убас аибашьрақәеи аибашьра аӡбахәқәеи. Убарҭқәа рзы шәымшәа-ӡыӡан; урҭ зегьы ҟалараны иҟоуп. Аха ари макьана иҵыхәтәантәихом:
Избан акәзар ажәлари ажәлари, аҳреи аҳреи еиҿагылашт; амлашьрақәа, ачымазарақәа ҟалашт, џьара-џьарагьы адгьылҵысрақәа;
Абарҭқәа зегьы ачымазарақәа ирылагамҭоуп.
Убасҟан агәаҟрақәа шәрырҭашт, шәыршьлашт; Сара сымшала ажәларқәа зегьы шәара шәгәаӷ ркышт;
Убри аамҭазы шьардаҩгьы ҩашьашт; аӡәи аӡәи еибаҭиуа иалагашт, аӡәи аӡәи цәымӷыс ишьҭибахышт;
Шьардаҩ амц-ԥааимбарцәа гылашт, шьардаҩгьы хырхышт;
Иҟало азакәандара иахҟьаны шьардаҩы рыбзиабара хьшәашәашт;
Аҵыхәтәанынӡа изычҳаз ҿыххоит.
Ари Аҳратә Ажәабжь бзиа аӡбахә адунеи зегьы уазны иахьыгӡахоит, ажәларқәа зегьы шаҳаҭс иаиоуразы; убасҟан иԥҵәоит зегьы рҵыхәтәа.
Абасала, шәарҭ, аҭыԥ цқьаҿы аԥааимбар Даниил зыӡбахә иҳәахьоу аҭацәра хәымга гыланы ианыжәбалакь, абри иаԥхьауа иеиликааит,
Убасҟан Иудеитәыла иҟоу еибарыҩны идәықәлааит ашьхақәа рахь.
Ахыбра иқәу иакәзар, иҩны ак дәылигаразы албаара иҽазимкааит;
Амхурсҭа иахугьы, имаҭәа игарацы ишьҭахьҟа дыхнымҳәааит.
Уаӷеимшхара рзыҟалоит урҭ амшқәа раан зцәа зтәым аҳәсеи агәыԥҳәы иаҵоу асабицәеи!
Шәныҳәала, шәыԥхарсра аӡын, мамзаргьы асабша-мыш иақәымшәаразы;
Избан акәзар убасҟан, адунеи аншаха инаркны иахьа уажәраанӡа зеиԥш ҟамлауаз, иҟаларангьы иҟам арыцҳара ду ҟалашт.
Убасҟан, убарҭ амшқәа кьаҿымхар, иарбан цәеижьзаалакь аҽазҿыхрымызт; аха иалкаау раҳаҭыр азы урҭ амшқәа кьаҿхоит.
Убри аамҭазы аӡәы: Христос абра дыҟоуп, мамзаргьы, абна ҳәа иҳәаргьы, агәра шәымган;
Избан акәзар амц-христосцәеи амц-ԥааимбарцәеи гылоит, адырга дуқәеи аџьашьатәқәеи рыҟаҵара иалагоит, иалшоны иҟалар, иалкаақәоугьы рхыхразы.
Абар, абарҭқәа заа ишәасҳәеит.
Абасала: абар, аа, Уи абна ацәҳәыра дахьху ҳәа шәарҳәаргьы, шәҭымҵын; абар, ауада маӡақәа рҿы дахьыҟоу рҳәозаргьы, агәра шәымган;
Избанзар амрагыларахь ихәыҵҟьо амацәыс амраҭашәарахьынӡа ишубауа аиԥш, убас ауп Ауаҩытәыҩса Иԥа ицәырҵшьагьы шыҟало;
Избанзар ажьабаа ахьыҟоу ауп ауарбақәа ахьеизо.
Убарҭ агәырҩамшқәа рышьҭахь, иаалырҟьаны амра лашьцашт, амзагьы алашара ахылнажьшам, аеҵәақәагьы ажәҩан икыдыбгашт, жәҩан аҿтәи амчқәагьы ҵысышт.
Убасҟан ажәҩан аҿы ицәырҵуеит Ауаҩытәыҩса Иԥа идырга; убасҟан адгьыл аҿтәи амилаҭқәа зегьы еибарҵәыуашт, дагьырбашт жәҩантәи аԥҭақәа дрыла, хьыӡла-ԥшала, лшара наӡала иаауа Ауаҩытәыҩса Иԥа.
Иагьааишьҭышт Иара Имаалықьцәа, абыжь дуқәа зхылҵуа рбыкьқәа рыманы, аԥшьы-ԥшак ахьынӡа-наӡааӡо, ажәҩан ахыаҵыхәа зегь рахьтә урҭ Иара иаликаахьоу еизыргашт.
Шәазыԥшы алаҳаҵла: уи амахәҭақәа ҟәатаханы, абыӷьқәа аунашьҭуа ианалагалакь, ижәдыруазааит аԥхынра шааскьауа;
Убас, абарҭқәа зегьы аныжәбалакь, ижәдыруазааит, зегь шааскьаз, ашәхымс ишыхгылаз.
Иаша-ҵабыргла ишәасҳәоит: абри ашьаҭара ииасаанӡа зегьы ҟалараны ишыҟоу;
Адгьыли ажәҩани ииасышт, аха Сара сажәақәа ииасрым.
Уи амши асааҭи ртәы аӡәгьы издырам, ажәҩан Амаалықьцәа ракәзаргьы, уи здыруа Сара Саб заҵәык иоуп;
Аха Нои имшқәа раан ишыҟалаз аиԥш ауп, Ауаҩытәыҩса Иԥа иаарагьы шыҟало:
Избан акәзар убасҟангьы, аӡхыҵра иалагаанӡа, Нои иӷба дҭалаанӡа, ауаа акрырфон, акрыржәуан, хаҵа ицон, аҳәса ааргон,
Аӡхыҵра рыжәланы, зегьы ықәнахаанӡа убри ишазымхәыцуаз, гәҩара шрымамыз аиԥш ауп, Ауаҩытәыҩса Иԥа иаарагьы шыҟало.
Амхурсҭаҿ аус зуа ҩыџьа рахьтә: аӡә дгахоит, егьи дааныжьхоит;
Алуқәа зыргьежьуа ҩыџьа рахьтә: аӡә дгахоит, егьи дааныжьхоит;
Абас, шәҷаԥшьала, избан акәзар Иҳақәиҭу данаауа асааҭ шәыздырӡом.
Аха шәара шәзы еилкаауп, аҩны аԥшәма, аӷьыч даниқәло аамҭа идыруазар дшыҷаԥшьауа, иҩны аҵжаахагьы уаҩы ишиимҭо.
Убри аҟнытә шәыхианы шәыҟаз, шәанымгәыӷӡо асааҭ азы ауп Ауаҩытәыҩса Иԥа данаауа.
Дарбан тәу, игәрагоу, иҟәышу, заҳ змаҵуҩцәа ирхаиргылаз, ианаамҭоу рыфатә риҭаларазы?
Заҳ данааилакь аамҭазы, убас зуаны иибаз атәы, бзазара имоуп,
Иашала ишәасҳәоит, уи иара имазара зегьы дахаиргылоит.
Аха уи атәы, цәгьарала иҽыҟаҵаны, саҳ макьана даараны дыҟам ҳәа игәы иҭиҳәаауа,
Иҩызцәа пҟауа, аҩыжәцәа ирыцфауа-ирыцжәуа дшыҟоу, иаҳ
Ианиагәамхәӡо аҽны, ианигәамхәӡо асааҭ азы, даакылсуеит,
Дагьааиҩиҵәоит, агәыҩбацәа ирԥеиԥшугьы иԥеиԥшитәуеит; убраҟа иҟалоит аҵәыуареи ахаԥыцрҿҿареи.
Жәҩантәи Аҳра аԥҳәысҳәаҩ иԥыларазы злашарбагақәа аахәаны идәықәлаз жәаҩы-уаак аҭыԥҳацәа иреиԥшуп.
Урҭ рахьтә хәҩы-уаак ҟәышқәан, хәҩык ҟәышқәамызт.
Иҟәышқәамыз рлашарбагақәа аныргауаз, азеҭ шьҭырымхит.
Аҟәышқәа рлашарбагақәа анышьҭырхуаз, азеҭгьы еирыӡқәак ирҭаҭәаны ишьҭырхит.
Аԥҳәысҳәаҩ иааира аныхьшәаха, дара зегьы, ацәа иҩҭанагалан, ицәеит.
Аха аҵхыбжьон абжьы аагеит: абар, аԥҳәысҳәаҩ даауеит, шәҩагылан шәиԥыл.
Убасҟан убарҭ аҭыԥҳацәа зегьы ҩагылан, рлашарбагақәа дырхиеит.
Иҟәышқәамыз ракәзар, аҟәыӷацәа ирыҳәоит: шәзеҭ ҳашәҭа, избанзар ҳлашарбагақәа ҿыцәаауеит.
Аҟәыӷацәа аҭак ҟарҵоит: шәаргьы ҳаргьы иаҳзымхар аҵкыс, еиӷьуп шәцаны аҭиҩцәа рҿы иаашәхәаразы.
Дара уи аархәаразы ицаны ианыҟаз аамҭазы, аԥҳәысҳәаҩ дааит, ихианы иԥшыз аимазаара чарахь еицыҩналт, ашәқәа ҩаркны.
Ус, егьырҭ аҭыԥҳацәа ааин, ирҳәоит: Иҳақәиҭу! Иҳақәиҭу! иаҳзаарты.
Иара ус раҭеикуеит: иашала ишәасҳәоит: шәара шәсыздырӡом.
Убас, шәҷаԥшьала, избанзар шәарҭ Ауаҩытәыҩса Иԥа данаауа амшгьы, асааҭгьы шәыздырӡом.
Избан акәзар уи, змазара ахылаԥшразы зытәцәа ирымаданы даҽа тәылак ахь ицо ауаҩы диеиԥшуп:
Аӡәы хә-раӡнык ииҭеит, даҽаӡәы ҩба, егьи акы, доусы илшара зеиԥшраз аиԥш; нас, ашырҳәа имҩахь иҿынеихеит.
Хә-раӡнык зауз дцаны, еиҭарсны, даҽа хә-раӡнык аирҟаҵеит;
Иара абасҵәҟьа ҩ-раӡнык заузгьы, даҽа ҩба ирҳаит.
Раӡнык зауз, даалаган, анышә хәыҵжааны иаҳ ираӡны ҩхәыҵаижит.
Аамҭа такә бжьысхьаны, урҭ ауаа раҳ дхынҳәит, русқәа ирцашьахазгьы дазҵааит.
Хә-раӡнык заухьаз, ирҳахьаз даҽа хә-раӡнык иманы даакылсын, иҳәоит: Исықәиҭу! уара хә-раӡнык суҭахьан; абар урҭ рыла исырҳаз даҽа хә-раӡнык.
Иаҳ ус иеиҳәоит: Ибзиоуп, суаҩ-қьиа, сыгәрагаҩы! амаҷ аҿы угәрагахеит, арацәа уахасыргылап; уаҳ игәырӷьара уалахәыз.
Днаидгылт иара убас ҩ-раӡнык заухьаз, иагьиеиҳәоит: аҳ! ҩ-раӡнык суҭахьан; абар, убри ала исырҳаит даҽа ҩ-раӡнык.
Аҳ уи ус иеиҳәоит: Ибзиоуп, суаҩ-қьиа, сыгәрагаҩы! амаҷ аҿы угәрагахеит, арацәа уахасыргылап; уаҳ игәырӷьара уалахәыз.
Днаидгылт раӡнык заухьазгьы, абас ҳәауа: аҳ! сара издыруан ушгәымбылџьбароу, иахьылаумҵаз иубҵоит, иагьеизугоит иахькоумыԥсаз;
Сшәаны сҿынасхан, ураӡны адгьыл аҿы изжит; абар, уара иутәу ауп иара.
Аҳ уи абас иаҭеикит: атәы гызмал, аашьаҩ! уара иудыруан иахьыласымҵаз ишысыбҵауаз, иахькасмыԥсаз ишеизызго;
Убри аҟнытә иухәҭан иусҭаз араӡны ахәҳахәҭыҩцәа ируҭаразы, сара санаауазгьы стәы афеида ацҵаны исоуан.
Убри аҟнытә ираӡны иара иааимхны, жәа-раӡнык змоу ишәҭ.
Избанзар измоу иҭахоит, иагьымарымажахоит, акгьы змам, имоугьы имыххоит;
Атәы бааԥс иакәзар, адәы-лашьцара дықәшәыжь: уаҟа иҟалоит аҵәыуареи ахаԥыцрҿҿареи. Абри ҳәаны ҿааиҭит: алымҳақәа зманы иҟоу, ак заҳауа, иаҳааит!
Ихьӡ-иԥша дагәылашо Ауаҩытәыҩса Иԥа Амаалықь Ԥшьацәа зегьы ицны данааилакь, убасҟан Иаҳра итәарҭа ҳарак дықәтәоит,
Иҿаԥхьа еизоит ажәларқәа зегьы; урҭ шьоук анахь, шьоук арахь ҳәа еихишоит, ахьча ауасақәеи аџьмақәеи шеилихуа еиԥш.
Ауасақәа иарӷьарахь иргылоит, аџьмақәа иармарахь.
Убасҟан Аҳ иарӷьарахь игылоу иреиҳәоит: шәааи, Саб илыԥха змоу, аԥсабара аниша аахыс ишәзырхиоу Аҳра ҭынхас шәазыҟала:
Избан акәзар Сара сымлашьуан акрысҿашәҵеит; сӡышуан аӡы сшәыржәит; сымҩасҩын сшәыдышәкылт;
Сыхтын, сеилашәҳәеит; сычмазаҩын, шәысҭааит, абахҭа лашьцара сҭакын, шәнеины сыжәбеит;
Убасҟан аҵабыргцәа абас иаҭаркуеит: Иҳақәиҭу! умлашьуа уанбаҳбахьаз, акыргьы анбауҿаҳҵахьаз, мамзаргьы уӡышуаны аӡы анбауҳаржәхьаз?
Умҩасҩны уанбаҳбахьаз, уанбаҳадаҳкылахьаз? мамзаргьы ухтны уҟаны уанбеилаҳҳәахьаз?
Учмазаҩнгьы уанбаҳбахьаз, ма абахҭа-лашьцараҿ ҳанбаузнеихьаз?
Аҳ ус раҭеикуеит: иашала ишәасҳәоит: сашьцәа аиҵбацәа руаӡә изыжәухьоу Саргьы исзыжәуит.
Убасҟан армарахь игылақәазгьы иреиҳәеит: шәысԥырыцқьа наҟ, ашәиқәа, аҩысҭаа имаалықьцәеи иареи ирзырхиоу наӡаӡатәи амца шәахәха:
Избан акәзар Сара сымлашьуан, егьсҿашәымҵеит; сӡышуан аӡы сышәмыржәит;
Сымҩасҩын сшәыдшәымкылт; сыхтын сеилашәымҳәеит, сычмазаҩын, абахҭа-лашьцара сҭакын сшәымбеит.
Убасҟан даргьы аҭак ирҭашт: Иҳақәиҭу! умлашьуа уанбаҳбахьаз, мамзаргьы уӡышуа, ма умҩасҩны, мамзаргьы ухтны, ма учмазаҩны, мамзаргьы абахҭа лашьцара уҭакны, умаҵгьы ҳамуаны?
Убасҟан абас раҭеикуеит: иашала ишәасҳәоит: абарҭ иреиҵоу руаӡәы изыжәымуз Саргьы исзыжәымуит.
Арҭ наунагӡатәи агәаҟрахь ицоит, аҵабыргцәа наӡаӡатәи аԥсҭазаарахь.
Иисус абарҭ иажәақәа зегьы данрылга, иҵаҩцәа иреиҳәоит:
Шәара ижәдыруеит, ҩымш рнаҩсан, Амшаԥ шааиуа, Ауаҩытәыҩса Иԥагьы дкыдырҵараны дшыҟоу.
Убасҟан Каиафа захьӡыз аԥхьаԥшьаҩ иашҭаҿ аԥхьаԥшьаҩцәеи, жәлар реиҳабацәеи еизаны
Иисус маанала дыкны дыршьразы иеилацәажәеит;
Аха ирҳәауан: амала аныҳәа иақәымшәааит, ажәлар рыҩнуҵҟа еилаҩеиласрак ҟамларазы.
Иисус ацәеилабааратә чмазара змаз Симон иҩны, Вифаниа даныҟаз,
Ԥҳәыск, амармыш еирыӡ иҭаҭәаны, даараӡа зыхә дууз, зыфҩы лаҳалаҳауаз ахәша лыманы днаидгылан, иҭаз зегьы ихы иақәылҭәеит.
Ари збаз иҵаҩцәа гәалсрала ирҳәоит: изыҟаҵатәызыз абри аҩыза аԥхасҭа?
Ари ахәша хә-дула иҭины, иаҭныҵуаз аччиацәа ирызшазар ауан.
Аха Иисус, ари анидыр, иреиҳәоит: аԥҳәыс лгәы дзашәыргозеи? уи Сара сзы аус бзиа ҟалҵеит;
Избанзар аччиацәа шәарҭ еснагь ишәыцҟазаауеит, Сара соуп еснагь ишәмоуа;
Уи абри ахәша схы иақәҭәаны сыԥсыжра сазлырхиеит;
Иашала ишәасҳәоит: Ажәабжь бзиа ахьыддырҵо адунеи зегь аҿы абри аԥҳәыс илуз атәгьы рҳәалашт, даларгәалашәаларазы.
Убри аамҭазы ажәаҩаҩык ируаӡәыз Иуда Искариот аԥшьаҩеиҳабацәа днарыдгылан,
Иҳәоит: исышәҭарызеи Иара дахьшәысҭаразы? Дара ҩажәижәаба раӡны идыргалт;
Абри нахыс уи иманшәаланы дахьриҭашаз дашьҭан.
Ача-мыҵәҵәы раԥхьатәи амш азы Иисус иҵаҩцәа наидгылан иарҳәоит: Амшаԥ уаххьа абаузҳархиари?
Иара ус реиҳәоит: ақалақь аҟны, абрыгь-абрыгь иҿы шәнены иашәҳәоит: Арҵаҩы иҳәоит: саамҭа ааскьеит, Амшаԥ, сҵаҩцәа сыманы, уара уҿы имҩаԥызгоит.
Аҵаҩцәа Иисус ишреиҳәаз ала иҟарҵеит, Амшаԥ-еишәа дырхиеит.
Ианыхәла, иҵаҩцәа ажәаҩаҩык иманы уи дахатәеит;
Акрыфара ишаҿыз, иреиҳәоит: иашала ишәасҳәоит, шәарҭ шәуаӡә сиҭираны дыҟоуп.
Ари урҭ акырӡа рылахь еиқәнаҵеит, нас, аӡәаӡәала ирҳәауа иалагеит абас: сара сакәзар, Иҳақәиҭу?
Иара аҭакс иреиҳәоит: асаан знапы сыцанызшьыло сиҭиуеит;
Ус акә, егьыс акә, Ауаҩытәыҩса Иԥа ҩырала ишазыԥҵәо аиԥш дымҩасуеит; аха рацәа насыԥцәгьа имоуп Ауаҩытәыҩса Иԥа дызҭиуа: убри ауаҩ дымир изеиӷьын.
Убасҟан, дызҭираны иҟаз Иуда иҳәоит: сара сакәзар, Арҵаҩы? Иисус иеиҳәоит: уара иуҳәеит.
Акранырфауаз аамҭазы, ача ҩышьҭыхны, иԥшьаны, иԥыҽҽны иҵаҩцәа ирызшауа иҳәоит: ишәыдышәкыл, ишәфа: ари Сара Сцәеижь ауп.
Аҿагьы ҩышьҭыхны, Анцәа иџьшьаны дара инарымадауа, иҳәоит: зегьы абри аҿала ижәжәла;
Избан акәзар ари агәнаҳахыхра ахьӡала шьардаҩы рзы икаҭәауа Аҿатә Уасиаҭ иатәу Сара Сшьа ауп.
Ишәасҳәоит, абыржәы нахыс, Сара шьҭа уаҳа абри аӡахәа, ажьлыҵ, шызымжәуа, Саб Иаҳраҿы аҩ-ҿа аншәыцызжәра аҽнынӡа.
Аныҳәашәа ааҳәаны, Елеонтәи ашьхарахь ицеит.
Убасҟан Иисус иреиҳәеит: шәара зегьы уаха Сара сзы шәҩашьашт, избанзар иануп: ахьча дықәсхып, иуаса ԥсасагьы еимпып;
Аԥсцәа рахьтә сангылалакь, шәара шәаԥхьа Галилеиа снеиуеит.
Пиотр аҭакс иеиҳәоит: зегьы Уара иуцәҩашьаргьы, сара бзанҵы сҩашьом.
Иисус ус иеиҳәоит: ииашаны иуасҳәоит, уаха арбаӷь ҿнаҭаанӡа хынтә мап сцәыукуеит.
Пиотр Уи иеиҳәоит: суцыԥсраны сшыҟоу здыруазаргьы, мап уцәыскраны сыҟам. Абас рҳәауан егьырҭ аҵаҩцәа зегьы.
Нас Иисус урҭ ицны Гефсиманиа ҳәа изышьҭаз аҭыԥ ахь днеиуеит; иҵаҩцәа иреиҳәоит: абраҟа шәтәаз, Сара абнанӡа снеины, сныҳәаны сааиаанӡа.
Пиотри Зеведеи иԥацәа аишьцәеи уахь иганы, агәырҩареи агәхьаагареи далагт.
Убасҟан Иисус иреиҳәоит: сыԥсы ԥсра гәырҩала иџьабоит; абраҟа шәыҟаз, Сара шәсыцҷаԥшьала.
Ԥыҭк днаскьан, ихы адгьыл аҿынӡа илагӡаны дныҳәауан, абас аиԥш ҳәауа: Саб, иауазар абри аҿа саҩсааит; аха Сара ишысҭаху акәым, Уара ишуҭаху аиԥш.
Дааиуеит иҵаҩцәа рҿы, ишыцәаз аниба, Пиотр иеиҳәоит: абас ауми сааҭк Сара сыцҷаԥшьара шшәылымшаз?
Шәҷаԥшьала, шәныҳәала, ацәгьа-ԥышәара шәаанамхәаразы: аԥсы ӷәӷәоуп, ацәеижь кәадоуп.
Дырҩагь, даҽазнык днаскьаны, аныҳәара далагт, абас аиԥш ҳәауа: Саб! абри аҿа ымжәкәа исаҩсыр амуазар, Уара угәаҳәара ишаҳәо аиԥш ала иҟалааит.
Данааи, дырҩагь дара шыцәаз ибеит, рыблацәақәа хьанҭахеит.
Нас, иааныжьны, ҩаԥхьа днасҭханы, ахынтә раантәи аныҳәара далагеит, ииҳәац ажәа еиҭаҳәауа;
Ашьҭахь, иҵаҩцәа рҿы дааин, иреиҳәоит: шәара уажәыгь шәыцәоуп, шәыԥсы шәшьоит; иааскьеит Ауаҩытәыҩса Иԥа агәнаҳа змоу дрырҭараны ианыҟоу асааҭ.
Шәҩагыл, ҳҿынаҳхап: абар, Сара сызҭиуа дааиуеит.
Иара абри шиҳәауаз, абар, ажәаҩаҩык ируаӡәыз Иуда дааит, аԥшьаҩ-еиҳабацәеи жәлар реиҳабацәеи иаарышьҭыз асақәеи абыҵқәеи зкыз ауаа рацәа ицны.
Иара дызҭиуаз дыргак аҳасабала иреиҳәахьан: Иара иоуп сара исыгәӡуа, дыжәга Убри.
Иара убасҟанҵәҟьа, Иисус днаидгылан иеиҳәоит: угәырӷьа, Арҵаҩы! дагьигәӡит.
Иисус уи иеиҳәоит: узаазеи, џьым, абрахь? Иара убасҟан, иҩаидыххылан, рнапқәа ҩаикәырша, Иисус дԥах дындәықәыргалт.
Абри аамҭазы Иисус ицқәаз руаӡә, инапы ҩеиҵыхны, иаса ааҭыхны аԥшьаҩ-еиҳабы итәык длаисын, илмҳа ҩҿиҵәеит.
Убасҟан Иисус уи иеиҳәоит: уаса аҭра иҭаҵа; аханатә, аса шьҭызхуа, асала иҭахоит;
Издыруада, Саб иҳәара сылшом ҳәа угәы иаанагазар, жәаҩа легион инареиҳаны Амаалықьцәа сзааишьҭразы?
Усҟан Аҩыраҿ абас ҟалараны иҟоуп ҳәа ианқәоу злаҟаларызеи?
Иара убри аамҭазы Иисус ажәлар иреиҳәоит: абрагь длышьҭагәа дышәкушәа ауп асақәеи абыҵқәеи рыла шәҽеибыҭаны шәышсыжәлаз; ес-иаашар аныҳәарҭа сшәыцҭан, суазҳәауа, аха уаҩ шәсылакьысуамызт.
Абри зегьы ҟалеит аԥааимбарцәа ирыҩхьоу анаӡаразы. Убасҟан, иҵаҩцәа зегьы Иара дааныжьны еибарҩит.
Иисус дызкыз, ашәҟәдырыҩцәеи афарисеицәеи еизаны иахьтәаз, аԥшьаҩ-еиҳабы Каиафа иҿы днаргеит.
Пиотр уи хара-хара дишьҭан, аԥшьаҩ-еиҳабы иашҭанынӡа; уахь данҭала, амаҵуҩцәа днарылатәеит, аус шеилгауа ибаразы.
Аԥшьаҩ-еиҳабацәеи, аиҳабацәеи, убас асинедрион шынеибакыз, Иисус иҿадырыгалшаз амц-шаҳаҭцәа ирышьҭан, ишьразы;
Аха уаҩ драуамызт; амц-шаҳаҭцәа шырҭаауазгьы, аара идызҵашаз уаҩ дрымбеит. Аҵыхәтәан, ҩыџьа амц-шаҳаҭцәа аацәырҵын,
Ирҳәоит: Иара абас иҳәон: Исылшоит Анцәа иныҳәарҭа ацҟьашәҟьара, хымш рылагьы аргылара.
Аԥшьаҩ-еиҳабы дҩагылан иеиҳәоит: аҭакс акгьы зумҳәозеи? харас иудны ирыԥхьаӡозеи?
Иисус ҿиҭуамызт. Аԥшьаҩ-еиҳабы иеиҳәоит абас: зыԥсҭоу Анцәа уинсырқәуеит, иҳаҳә, Уара уоума Анцәа Иԥа Христос?
Иисус иаҭеикуеит: уара иуҳәеит; уимоу абас аиԥшгьы шәасҳәоит: абыржәынахыс дыжәбашт Ауаҩытәыҩса Иԥа амчра арӷьарахь дтәаны, жәҩантәи аԥҭақәа дрыла даауа.
Убасҟан аԥшьаҩ-еиҳабы, ишәҵатәқәа ишәхаԥыжәжәаны, ҿааиҭит: Уи Анцәа дирџьоит! иарбан шаҳаҭцәоу иаҳҭаху? абар, уажә шәарҭ ишәмаҳауеи Анцәа дыширџьауа?
Шәгәы ишԥаанагои? Дара аҭак ҟарҵеит абас: аԥсра иаҭәоуп.
Нас иҿажьцәауан, илымҳарҭа иҭасуан; даҽа шьоукых, аҿақаҿақ ҳәа иҿасуан,
Абас аиԥш ҳәауа: нас, ԥааимбартәла идырны иҳаумҳәои, Христос, иуҿасыз дарабну?
Пиотр иакәзар, нҭыҵ ашҭаҟны дтәан. Маҵуҩы ԥҳәыск дааины иалҳәоит: уаргьы Галилеиатәи Иисус уицын.
Аха Иара, зегьы ишраҳауаз, мап икит: ибҳәо закәу сыздырам.
Агәашә данҭыҵуаз аамҭазы, даҽа ԥҳәыск дылбан, уа иҟақәаз иралҳәеит: абрыгь Назареттә Иисус дицҟан.
Иара ҩаԥхьа дықәны мап икит, Абри Ауаҩ дшизымдыруа ала.
Ԥыҭк анаабжьыс, Пиотр убраҟа игылақәаз наидгылан иарҳәоит: ҩашьара ақәым, уаргьы дара ушреиуоу, избанзар уцәажәашьа уараргамоит.
Иарах, дықәны-дшәаны ҩаԥхьа мап икит, Ари Ауаҩ дшысзымдыруа ҳәа. Абар, абри аамҭазы, арбаӷь акиҳәа ҿнаҭит.
Убасҟан Пиотр игәалашәеит Иисус ииҳәахьаз ажәа: арбаӷь ҿнаҭаанӡа хынтә мап сцәукраны уҟоуп. Наҟ дынҭыҵит, лаӷырӡашала дқьыз-қьызуа.
Ианааша, аԥхьаԥшьаҩцәа, ажәлар реиҳабацәа зегьы Иисус изкны аилацәажәара рыман, ашьра иқәырҵаразы.
Дҿаҳәаны-дԥахны, днаганы Римтәи ахылаԥшҩы Понти Пилати дирҭеит.
Усҟан Иара чарҳәара изызуз Иуда, Уи ишиқәыӡбыз аниба, дахьхәны, ҩажәижәаба раӡны ырхынҳәны аԥхьаԥшьаҩцәеи аиҳабацәеи ириҭеит,
Абас аиԥш ҳәауа: агәнаҳа саҵалт, егьзхарамыз Ашьа чарҳәара азуны. Дара ус иарҳәоит: уи ҳара ҳусс иалоузеи? уара уахәаԥш.
Араӡынқәа аныҳәарҭа иныҩнаԥсаны, дындәылҵны дцаны иҽихәырит.
Аԥхьаԥшьаҩцәа араӡынқәа аашьҭырхын, ирҳәоит: арҭ араӡынқәа аныхабааш ахазынаҭра рҭаԥсара қәнагам, избанзар ашьа рыхҭынҵоуп.
Иааилацәажәан, урҭ рыла аҟәџьалҟаҵаҩ идгьыл аархәт, амҩасцәа рыжырҭас;
Убри аҟнытә, уи адгьыл иахьа уажәраанӡагьы ашьа-дгьыл ҳәа иашьҭоуп.
Убасҟан инаӡеит аԥааимбар Иеремиа иаԥхьазгәеиҭахьаз: иргеит, убас, ҩажәижәаба раӡны, Израилаа рԥацәа уи Зыԥсоу азы иақәырҵаз ахә,
Инаганы аҟәџьалҟаҵаҩ идгьыл азы ирырҭеит, Иҳақәиҭу ишсеиҳәахьаз аиԥш.
Иисус Римтәи ахылаԥшҩы иҿаԥхьа дҩагылт. Ахылаԥшҩы диазҵааит: Уара Иудеиаа Ураҳума? Иисус ус иеиҳәоит: уара уоуп изҳәо.
Аԥшьаҩ-еиҳабацәеи аиҳабацәеи ахара анидырҵозгьы ҿиҭуамызт.
Убасҟан Пилат Уи иеиҳәоит: иумаҳауеи, заҟаҩ шаҳаҭрала Уара иуҿагылауа?
Аҭакс уи иахь ажәакгьы имҳәеит, убри аҟнытә ахылаԥшҩы ари акыр иџьеишьеит.
Ахылаԥшҩы ҵасны иман, Амшаԥ ныҳәа аан, ирбаандаҩны ирымаз рахьтә дара ирҭахыз аӡә иоужьра.
Убасҟан дҭакны дрыман Варавва ҳәа изышьҭаз, иеицырдыруаз баандаҩык.
Убас, дара анеиза аамҭазы, Пилат ус реиҳәоит: ишәзоусышьҭырц ишәҭахыда: Варавва иакәу, мамзаргьы Христос ҳәа изышьҭоу Иисус иакәу?
Избанзар идыруан Уи дшьыцганы дшырҭииз.
Абри аамҭазы, Пилат аӡбарҭаҿ дыштәаз, иԥҳәыс уаҩ дизаалышьҭит абас еиҭеиҳәаразы: Убри Аҵабырг-уаҩ ак изумун, избан акәзар иахьа Убри изы ԥхыӡрала акырӡа сгәаҟит.
Аха аԥшьаҩ-еиҳабацәеи аиҳабацәеи ажәлар ықәдыргылт, Варавва дрырҭаразы, Иисус иакәзар дыршьразы.
Убасҟан ахылаԥшҩы дразҵааит: ҩыџьа рахьтә ишәзоусышьҭырц ишәҭахыда? Урҭ ирҳәоит: Варавва.
Пилат ус реиҳәоит: Христос ҳәа изышьҭоу Иисус изызурызеи? Зегьы еицырҳәоит: дкыдҵазааит!
Ахылаԥшҩы иҳәоит: цәгьарас иҟаиҵазеи Иара? Аха дара еиҳагьы рыбжьқәа рӷәӷәаны ҿырҭуан: дкыдҵазааит!
Пилат ак шамыхәауаз, алеиҩеиласрагьы шыӷәӷәахауаз аниба, аӡы аашьҭыхны, ажәлар рҿаԥхьа инапқәа ааӡәӡәаны иҳәоит: Абри Аҵабырг-уаҩ ишьа акаҭәараҿы хара сыдым; шәара шәахәаԥш.
Ари аҭак ҟаҵауа ажәлар зегьы еицырҳәоит: Уи ишьа ҳареи ҳахшареи иҳадзааит.
Убасҟан урҭ Варавва дырзоуижьит, Иисус иакәзар, дыпҟаны акыдҵаразы дриҭеит.
Ахылаԥшҩы иеибашьцәа Иисус апреториахь дыргеит, уаҟа жәларык аруаа еизыргеит.
Дааилырхын, иҟаԥшь-цәеиқәароу ацәашәҵатә-ау ишәырҵеит;
Амаӷ гәыргьын ырқьақьаны ихарҵеит, иарӷьа нап лабак ҩадыркит; нас, иҿаԥхьа ишьамхнышгылашәа, аҟыр-ҟыр ихыччон, абас аиԥш ҳәауа: угәырӷьала, Иудеиаа Раҳ!
Иҿажьцәон, лабала ихы иасуан.
Рызхара ианихычча, ишәыз аҟаԥшь-цәеиқәара ааишәыхны, уаанӡатәи имаҭәақәа ааишәҵаны, дкыдрҵарц ддәықәыргалт.
Ишнеиуаз, Киринеиатәык, Симон ҳәа изыԥхьоз аӡә дырԥылт; уи Иисус иџьар агара иқәырҵеит.
Голгофа, Ахыбаҩ ҭыԥ ҳәа изышьҭоу аҿы ианааи,
Абжьеии ази еилаҭәаны ирҭеит; агьама аниба, ажәра иҭахымхеит.
Дкыдзҵауаз ракәзар, аҵәы ҭаԥсаны ицәашәҵатәы ршон.
Иҩатәаны убраҟа дрыхьчон.
Иханы: Абри иоуп Иисус, Иудеиаа Раҳ, аҩыра ихадыргылт, ихара арбаны.
Убасҟан ицкыдырҵеит абрагьцәа ҩыџьа: аӡәы иарӷьарахьтәи аган ахь, егьи иармарахьтәи.
Ииасқәоз рыхқәа рҵысуа ддырџьон,
Абасгьы ҳәауа: аныҳәарҭа Зырбгауа, хымш рылагьы Изыргылауа! уҽҿых; Анцәа Иԥа уакәны уҟазар, аџьар укыдҵ.
Убас аԥхьаԥшьаҩцәеи, ашәҟәдырыҩцәеи, аиҳабацәеи, афарисеицәеи ихыччауа ирҳәон:
Ауаа ҿихуан, Иара иҽизҿыхуам. Уи Израилаа Раҳ иакәзар, дкыдҵааит уажә абра дызкыду аџьар, убасҟан ҳаргьы игәра ҳгап;
Анцәа диқәгәыӷуан: дҿихааит, абар, диҭахызар. Иара иакәмыз изҳәоз: Сара Анцәа Сиԥоуп.
Ицкыдыз абрагьцәагьы дырҿаасҭауа ихцәажәон.
Асааҭ фба инадыкрны жәба рҟынӡа зегьынџьара адгьыл алашьцара ахатәан.
Асааҭ жәба шыҟаз, Иисус ибжьы рдуны дҵәааит: Или, Или! лама савахфани? уи иаанагауан: Сынцәа, Сынцәа! сзынужьзеи Уара?
Уаҟа игылаз шьоукы ари анраҳа ирҳәоит: Илиа диԥхьоит.
Урҭ рахьтә аӡәы, дыҩ иҿынаихан, ашәынгьар ԥшааны, абжьеи аларчны, алаба иахаҵаны ииҭоит, ижәразы.
Егьырҭ ирҳәоит: уаангыл; иаабап иҿыхразы Илиа даауазар.
Аха Иисус, убри аамҭазы, ӷәӷәала дааӷызы-ӷызын, иԥсы ишьҭит.
Убасҟан, аныҳәарҭаҿтәи аԥарда, аханатә аҵыхәанӡа, ҩ-џьараны илеиҟәжәеит; адгьыл еилахыџ-хыџт; ахрақәа еиҟәԥеит;
Адамрақәагьы аатит, ацқьацәа иԥсхьаз рахьтә шьардаҩы гылт,
Иара игылара ашьҭахь, рдамрақәа ианырҭыҵ, ақалақь ԥшьа иалалт, шьардаҩы рҿгьы ицәырҵқәеит.
Шәҩы-рхы, убас Иисус ицәеижь ицахылаԥушаз уи иҩызцәа, иҟалаз адгьылҵысра, ауаӷеимшхара ианалаԥш, акырӡа ишәеит, иагьырҳәеит: ҵабыргыҵәҟьаны, Ари Анцәа Диԥан.
Убраҟа иҟаны, ахарантә уахь иԥшуан Галилеиа аахыс Иисус имаҵ нагӡауа ихьыԥшқәаз аҳәса шьардаҩы.
Убарҭ ирылан Мариа Магдалина, Иакови Иосиеи ран Мариа, убас Зеведеи иҷкәынцәа ран.
Ианыхәла, дааит Аримафеитә уаҩ-беиак, Иосиф ҳәа изышьҭаз, Иисус иҿы изҵауаз.
Уи Пилат иҟны днеин, Иисус Ицәеижь даҳәеит. Пилат адҵа ҟаиҵеит ирҭаразы.
Иосиф Уи Ицәеижь аашьҭихын, аш-шьаршьаф цқьа накәыршаны,
Абахә ҵаԥҟаны иҟаиҵаз адамра ҿыц иҭеиҵеит; адамра ашәгьы хаҳә дук ҩаԥыражьны днаԥырҵит.
Иҟан убраҟа Мариа Магдалина, егьи Мариагьы, адамра аԥхьа итәақәаз.
Ахәаша адырҩаҽны Пилат иҿы иеизеит аԥшьаҩ-еиҳабацәеи афарисеицәеи,
Иарҳәоит абас: аҳ! иаҳгәалашәеит, убри амцҳәаҩ иԥсы анҭаз ииҳәахьаз: хымыш рышьҭахь сгылоит;
Убри аҟнытә хымш рҿынӡа адамра рыхьчаларц рыдҵа, Иара иҵаҩцәа, уахынла инеины дӡаны дрымгаразы, ажәлар аԥсцәа рахьтә дгылт ҳәа рыларымҵаразы; аҵыхәтәантәи амц аԥхьатәи аҵкыс еицәаны иҟалашт.
Пилат ус реиҳәоит: ахьчацәа шәымоуп; шәца, ишәҷаԥшьа, ишыжәдыруа.
Рҿынархан ицеит, адамра аҷаԥшьацәа аԥырадыргылт, ахаҳәгьы амҳәыр ҩаадырхеит.
Асабша аниас, амчыбжь раԥхьатәи амш ашырԥаз, адамра рбарацы иааит Мариа Магдалинеи егьи Мариеи.
Абар, иҟалеит адгьылҵысра ду: Иҳақәиҭу Имаалықь ажәҩан ахьтә дҩалбаан, адамра ахаҳә адҳәаны дықәтәан;
Иԥшра амацәыс иеиԥшын, ицәашәҵатәгьы ас аиԥш ишкәакәан.
Аҷаԥшьаҩцәа уи ицәшәан рыԥсы рыхҟьеит, аԥсцәа реиԥш игылан.
Амаалықь иажәа аҳәса инареиарханы иҳәоит: шәымшәан, избанзар издыруеит икыдырҵаз Иисус иԥшаара шәшашьҭоу;
Уи ара дыҟам: дгылт, Иара ишиҳәахьаз аиԥш; шәнеины ижәба Иҳақәиҭу дахьышьҭаз аҭыԥ,
Насгьы иааралсны шәца, иҵаҩцәа ирашәҳәа: Уи аԥсцәа рахьтә дышгылаз, шәаԥхьа Галилеиа дышнеиуа; убраҟа Иара дыжәбоит; абар, сара абри шәасҳәеит.
Иццакны адамра иааҭыҵын, даараӡа ишәаӡыӡауа, иагьгәырӷьауа, иҵаҩцәа ирарҳәаразы еибарҩит.
Иҵаҩцәа абри рызнаргаразы ишцоз, Иисус дырԥылан иреиҳәоит: абзиара шәымаз! Даргьы наидгылан, ишьапқәа рыҽрышьклажьны Иара иеихырхәеит.
Убасҟан, Иисус иреиҳәоит: шәымшәан, шәцаны Сара сашьцәа ирашәҳәа, Галилеиаҟа ицаразы, уаҟа Сара сырбоит.
Аҳәса амҩа ианықәыз аамҭазы, адамрахьчацәа иреиуаз шьоукы ақалақь иҩалаланы аԥшьаҩ-еиҳабацәа ирарҳәеит иҟалаз зегьы ртәы.
Урҭ аалаган, аиҳабацәа рыманы иааизан, еилацәажәт, аруаагьы рызхара аԥара рырҭеит,
Иагьрарҳәеит: ишәҳәа, ҳара ҳшыцәаз, уахынла, Иара иҵаҩцәа ааин, дӡаны дыргеит ҳәа;
Ари атәы ахылаԥшҩы иҿы инаӡаргьы, ҳара дазааҳгап, шәара цәгьакы шәақәшәаратәы иҟаҳҵарым.
Урҭ, рԥарақәа аарыдыркылан, ишрарҳәаз ала иныҟәеит; ари ажәа иахьа уажәраанӡа абасала Иудеиаа ирылаҵәаны иҟоуп.
Жәеизаҩык аҵаҩцәа Галилеиаҟа, Иисус шәнеи ҳәа ахьиҳәахьаз ашьхарахь ихәнеит.
Иара данырба, иеихырхәеит; шьоукгьы игәра рзымгеит.
Иисус днарыдгылан иреиҳәоит: ажәҩан аҿгьы адгьыл аҿгьы аҳра наӡа сыҭоуп.
Убри аҟнытә, шәца, ажәларқәа зегьы Сара исҵаҩцәаны иҟашәҵа, Аби, Аԥеи, Аԥсы Цқьеи Ихьӡала иӡаашәхла,
Идшәырҵала ишәыдысҵаз зегьы ирықәныҟәаларазы; Сара шәарҭ ари адунеи аҿҳәара нҵәаанӡа сшәыцҟоуп. Амин.
Марк иҟнытә ажәабжь бзиа
Иисус Христос, Анцәа Иԥа, Иевангелие алагарҭа,
Аԥааимбарцәа рҿы ишану аиԥш: абар, Уара уҿаԥхьа насышьҭуеит уаԥхьаҟа умҩа уззырхиаша Сажәеиҭаҳәаҩ.
Ацәҳәыраҿы иҵәаа-ҵәаауа абжьы: Иҳақәиҭу амҩа изшәырхиа, икаххаа изшәыриаша.
Дцәырҵит Иоанн ацәҳәыраҿы, ауаа аӡы иӡаахуа, ахьхәрала Анцәа ишҟа рхы дырхарц, аӡы рыҽӡаархларц, убасҟан ргәнаҳақәа шырхыххо рыларҵәо.
Иудеиатәыла зегьи Иерусалимааи изнеиуан; иара иахьтә Иордан аӡымҩас аҿы рыҽӡаархуан, агәнаҳарақәа ишрыҵоу дыруа.
Иоанн маҭәас амахҽ-хәлых ишәын, аа-маҟа имӷан, амаҵақәеи абна цхеи рыла дчон.
Дуазҳәауан, абас аиԥш ҳәауа: дсышьҭааиуеит Сара саҵкыс Иӷәӷәаӡоу, схы ларҟәны зшьаҵатәы ашьацҳәақәа рԥыртлара саԥсам;
Сара ӡыла шәӡаасхуан, Уи Аԥсы Цқьа ила шәӡааихлашт.
Урҭ амшқәа раан Галилеиатә Назарет ахьтә дааит Иисус, Уи Иордан аҿы Иоанн иҟнытә аӡӡаахра идикылт.
Аӡы данҭыҵуаз аамҭазы, иара убра, Иоанн жәҩангәашәԥхьара аатуа, Аԥсы Цқьагьы аҳәыҳә аԥшра иманы Иара дшизылбаауаз ибеит.
Игеит ажәҩан аҟнытә абжьы: Уара, Сгәаԥхара-ҳалал Злоу, Гәы цаҳә-цаҳәла бзиа избаз Сԥа уоуп.
Убри ашьҭахь иаарласӡаны Адоуҳа Уи ацәҳәырахь дагоит.
Дыҟан Уи ацәҳәыраҿ ҩынҩеижәа мшы, аҩысҭаа дԥишәон, ашәарахқәа дрылан; Амаалықьцәа Иара имаҵ руан.
Иоанн цәгьаҳәарала чарҳәара анизыҟаҵаха ашьҭахь, Иисус Галилеиа дааны Анцәа Иаҳра Аевнагелие рылаирҵәон,
Иҳәон аамҭа шынаӡаз, Анцәа Иаҳра шааскьаз: шәыгәнаҳарақәа мап рцәышәк, Ажәабжь бзиа азхашәҵа.
Галилеиатәи амшын ԥшаҳәа даваланы дышнеиуаз, Симони иашьа Андреии акаҭа амшын ишаларыжьуаз ибеит, урҭ ԥсыӡкцәан.
Иисус ус реиҳәоит: шәсышьҭаланы шәаала, Сара шәуаакцәаҩны шәҟасҵоит.
Дара, али-ԥси рыбжьара, рыкаҭақәа ааныжьны, Иара инаишьҭалоит.
Убрантәи ԥыҭк днаскьахьаны аиԥш, Зеведеи иԥа Иаков, убас уи иашьа Иоанн ашхәаҿы акаҭақәа шықәдыршәуаз ибеит.
Иаразнак Иара ишҟа дрыԥхьеит, даргьы, раб Зеведеи иусуцәеи иареи ашхәаҿ иааныжьны, инаишьҭалт.
Капернаум инеит; дук мырҵыкәа, сабшак инаркны, асинагогахь днеины идирҵон.
Ишыдирҵауаз атәгьы уамашәа ирбауан, избан акәзар Уи, ашәҟәдырыҩцәа реиԥш акәымкәа, амчра змоу аӡә иаҳасабала акәын ишыдирҵоз.
Рсинагогаҿ дыҟан аԥсымцқьа дызхаз аӡәы, уи абас аиԥш дныҩнаҵәааит:
Уаҳҟәаҵ, иуҭахузеи ҳара ҳҿы, Иисус Назареитә? Уара уааит ҳара ҳҭархаразы! Издыруеит Уара узусҭоу, Анцәа Ԥшьа.
Аха Иисус уи даҟәихт, абас аиԥш ҳәауа: ҿумҭын, уилҵ.
Аԥсымыцқьа, дызлаз даарқыџь-қыџьны, деиҵаршәшәаны, ибыжьгьы ҩардуны днаилҵт.
Зегьы рыԥсы ҩарыхҟьеит, ишәа-ӡыӡеит, дара-дара абас еизҵаауа: изакәызеи ари? изакәытә ҵара ҿыцузеи, имчрала аԥсымыцқьацәа ырҭаслымуа, иххәыцуа иҟазҵо?
Лассы иӡбахә Галилеиа иахьаҵанакуаз иахьӡеит, иахыҵәеит.
Дук мырҵыкәа, асинагога ааныжьны, Иакови Иоанни иманы, Симони Андреии рыҩны инеит.
Симон ианхәа амцашоура лыманы дышьҭан; иаразнак дшыҟаз атәы иарҳәеит,
Иара дналыдгылан, лнапы аанкыланы диргылт; лымцашоурагьы ҩалыхҟьеит, нас рымаҵ аура далагеит.
Аилахәлара ианналагоз, амра аҭашәамҭазы, ичмазаҩцәаны, аҩысҭаацәа зханы иҟаз зегьы изнарго иалагеит.
Ақалақь шынеибакыз ишә иадеизалт.
Иара иеиуеиԥшым ачымазарақәа зыхьуаны иҟаз шьардаҩы еибгеитәит; жәпаҩы ирылаз аҩысҭаацәа рылицеит, урҭ Христос иакәны дшыҟаз аҳәара иақәиҭитәуамызт.
Ашьжьымҭан, ашара дацгыланы иҿынеихан, ацәҳәырахь дцеит, убраҟа дныҳәауан.
Симони егьырҭ ицқәази ишьҭалт.
Дшаарбаз аиԥш, иарҳәоит: зегьы Уара иушьҭоуп.
Иара ус реиҳәоит: шәаала, ааигәатәи ақыҭақәеи ақалақьқәеи рахь, убраҟагьы суазҳәаларазы, избанзар убри азоуп Сара сзааз.
Дуазҳәауан Уи Галилеиаа рсинагогақәа зегьы рҿы, аҩысҭаацәагьы рылицон.
Дааиуеит ацәеилабааратә чмазара змаз аӡәы, уи, Иара диҳәауа, иҿаԥхьа дшьамхнышыланы абас аиԥш иеиҳәоит: иуҭахызар сцәацқьатәра улшоит;
Иисус, уи дрыцҳашьаны, инапы ҩеиҵыхны инаихьирсын, иеиҳәоит: исҭахуп, уцқьахааит.
Абри ажәа ашьҭахь, ицәеилабаара дналҵын, дыцқьашәқьаӡа дҟалеит.
Нас, лаԥшы џьбарала днаихәаԥшын, доуишьҭит,
Абас аиԥш иаҳәаны: аҳаҳи, абри аӡбахәала аӡә ак иоумҳәан; аха уцаны аԥшьаҩ уҽирба, Моисеи ишақәиҵахьоу аиԥш, учымазара ушалгаз шаҳаҭра азуразы умҭа наг.
Иара дышдәылҵыз аиԥш, аҳәара далагеит иҟалаз шыҟалаз атәы, абри иахҟьаны, Иисус аргама ақалақь дзаламло дҟалеит, дыҟан уи анҭыҵ, ацәҳәырақәа рҿы. Зегьынџьарантә ауаа изнеиуан.
Мышқәак анаабжьыс, Уи ҩаԥхьа Капернаумҟа дааит; ираҳауа иалагеит аҩны дшахыз.
Иаразнак шьардаҩы еизеит, ашә аҿгьы уаҩы шьапыргыларҭа имоуа; Иара иажәа рылаирҵәон.
Ус дааргеит Иара иҿы кәадаӡак, ԥшьҩы-уаак иҵагыланы;
Ауаа рацәа ахьыҟаз иахҟьаны, иааигәара ианзымнеи, дзыҩназ аҩны ахыб шәаны, икылжәаны, аԥсыҽ дызныз ииара лбаарышьҭит.
Иисус, урҭ ирымаз азхаҵара азгәаҭауа, акәада иеиҳәоит: аҷкәын! иумоу агәнаҳарақәа зегьы узҩоит.
Араҟа ашәҟәдырҩцәа иреиуаз шьоук тәан, урҭ ргәы абас аиԥш ҭырҳәаауан:
Абри абас Анцәа дышԥаирџьои? Анцәа заҵәык ида агәнаҳахыхра зылшарыда?
Иисус аҟыԥҳәа Идоуҳала урҭ ас ишхәыцуаз анидыр, иреиҳәоит: иарбан, шәгәы абри аҩыза зҭышәҳәаауа?
Еиҳа имариоузеи? угәнаҳарақәа уанажьхоит ҳәа акәада иаҳәара акәу, мамзаргьы, угыл, уиара уманы уҿынаха ҳәа акәу?
Аха шәарҭ ижәдыруазааит Ауаҩытәыҩса Иԥа адгьыл аҿы агәнаҳарақәа ранажьра алшара шимоу, нас акәада иеиҳәоит:
Уара уоуп изасҳәо: угыл, уиара аашьҭыхны уҩныҟа уҿынаха.
Иаргьы иаразнак дҩагылт, ииара иманы, зегь ишырбауаз дындәылҵит, урҭ зегьы, ари рзымбатәбараха Анцәа ддырдууан, абас аиԥш ҳәауа: ҳарҭ бзанҵык абри аҩыза ҳамбацт.
Иисус ҩаԥхьа амшын агаҿахь дцәырҵит; ажәлар зегьы Иара ишҟа рҿынархеит, Иара идирҵауан.
Диасны дышцоз, Уи Алфеи иԥа Леви аҳазылхырҭаҿ дыштәаз ибеит, абасгьы иеиҳәоит: усышьҭаланы уҿааха. Уи дҩагыланы Иара днаишьҭалт.
Иисус уи иҩны аишәа дахьахатәаз ицахатәан иҵаҩцәеи, аҳазылхыҩцәеи, агәнаҳа змази шьардаҩы; урҭ рацәаҩын, дара зегьы Иара ихьыԥшын.
Уи аҳазылхыҩцәеи агәнаҳа змази дрыдтәаланы акыршифоз збоз афарисеицәа, иҵаҩцәа ирарҳәоит: аҳазылхыҩцәеи агәнаҳа змоуи дрыдтәаланы акыршԥарыцифои-мшәан?
Ари заҳаз Иисус урҭ абас реиҳәоит: аҳақьым дызҭаху згәы бзиоу ракәӡам, ичмазаҩцәоу роуп; Сара сзааз аиашақәа ракәымкәа, агәнаҳарақәа ирыҵоу ахьхәрахьы срыԥхьарц ауп.
Иоанни афарисеицәеи рҵаҩцәа чгауан. Иара иҟны инеины ирҳәоит: Иоанни афарисеицәеи рҵаҩцәа ачгара иаҿуп, Уара уҵаҩцәа зымчгауазеи?
Иисус иреиҳәоит: аимазааратә чара иалахәу ачгара изалагарыма амаҳә ианидтәалоу аамҭазы? Амаҳә дара дрыцҟанаҵы урҭ зычгом;
Аха иаашт аԥҳәысҳәаҩ данрымыххаша аамҭа, урҭ амшқәа раан ичгалап.
Амаҭәажә аӡәгьы аҿыц ақәиршәуам: ас иҟоу ақәыршә ажә амаԥнажәоит, акылжәасҭагьы еицәахоит.
Аҩ-ҿа аӡәгьы аҳаҭажәқәа ирҭеиҭәауам: аҩ-ҿа аҳаҭақәа ԥнажәоит, аҩгьы каҭәоит, аҳаҭақәагьы ԥхасҭахоит; аҩ-ҿа аҳаҭа ҿыцқәа ирҭарҭәоит.
Зны, сабшак аҽны, амхурсҭақәа дрылсны дцон, иҵаҩцәа амҩан ачахәҵәқәа хырыжәжәауа иалагеит.
Афарисеицәа ирҳәоит: иумбои, урҭ асабшаҽны иҟаҵатәым шыҟарҵауа?
Иара ираҭеикуеит: мшәан шәарҭ бзанҵык шәамыԥхьаӡаци, Давид ицқәази иареи ангәаҟ, ианымлашь, ииуз?
Аԥхьаԥшьаҩы Авиафар ихаан Анцәа иҩны дыҩналаны ԥшьаҩымзар уаҩы ифараны иҟамлоз амҭа-чақәа иаргьы ишифаз, иҩызцәагьы ишриҭаз?
Иреиҳәеит урҭ: ауаҩы асабшазы акәым дзыҟоу, асабша ауаҩы изы ауп изаԥу;
Убри аҟнытә Ауаҩытәыҩса Иԥа асабшагьы дақәиҭуп.
Ҩаԥхьа асинагогаҿ дааит; уаҟа знапы ҩаз аӡә дыҟан.
Ишьклаԥшуан Иара, асабшаҽны ахәышәтәра далагозар ҳбап ҳәа, аара идҵара рҭахны.
Иара анапыхьарџь иеиҳәоит: агәҭаны уҩагыл.
Егьырҭ рахь иҳәоит: иҟаҵатәузеи асабшаҽны: абзиара акәу, ацәгьара акәу? аԥсы ҿыхтәу, мамзаргьы иҭархатәу? Аха дара ҿырҭуамызт.
Иԥсахы еибакуа, урҭ ргәымбылџьбарара дназыԥшны, абри ауаҩ иеиҳәоит: унапы ҩеиҵых. Уи инапы ҩеиҵихит, егьбзиахеит, егьи аиԥш.
Афарисеицәа ҩдәылҵын, иаарласны иродианааи дареи ҭархашьас иҭатәу азы иеилацәажәоит.
Аха Иисус иҵаҩцәа иманы амшын агаҿахь дцеит; Галилеиа, Иудеиа,
Иерусалим, Идумеиа, Иордан-нырцәынтә уҳәа руааԥсыра шьардаҩгьы уахь инаишьҭалт. Убас Тири Сидони иахьрыҵанакуаз, иҟаиҵақәоз ртәы заҳаз, ҵҩа змам ажәлар Иара иахь ихыҵит.
Иҵаҩцәа иреиҳәоит ашхәа издырхиаразы, ажәлар ахьырацәаз аҟнытә Иара идеибагәало иаламгаразы.
Шьардаҩы уаҟа ихәышәтәит, ахҭәасааратә чмазарақәа змаз Иара иахь иеихон, Иара ихьысразы.
Иԥсыцқьақәамыз Иара данырбалакь, иҿаԥхьа асаара рыҽкарыжьуан, еибарҳәҳәон абас: Уара Анцәа Уиԥоуп.
Аха Иара иӡбахә аҳәара, деицырдыруа иҟалара ӷәӷәала иақәиҭитәуамызт.
Нас, ашьхарахь дҩыхәнан, Иара ииҭахқәаз дҩарыԥхьеит; иагьнеит Иара иахь.
Жәаҩаҩык ықәиргылт, Иара ицҟазааразы, уазҳәара ишьҭларазы,
Урҭ ачымазарақәа рылыргара, аҩысҭаацәа рылцара рылзыршо амчра рыҭаразы:
Симон, Пиотр ҳәа зыхьӡиҵаз;
Иаков Зеведеи иԥеи, Иаков иашьа Иоанни, Воанергес ҳәа хьӡысгьы ирыҭаны, ари иаанаго афы ахшара ҳәа ауп;
Андреи, Филипп, Варфоломеи, Матфеи, Фома, Иаков Алфеи иԥа, Фаддеи, Симон Кананит,
Иара убас дызҭиз Иуда Искариот.
Ҩнык аҿы иааит; ҩаԥхьа ажәлар рыдеизалт, ача афахаҵәҟьа роуамызт.
Ари анраҳа, Иара иҭахцәа дыргаразы инеит, избан акәзар Уи деилашәаны дыҟоуп рҳәон.
Иерусалимнтәи иааз ашәҟәдырыҩцәа ракәзар, веельзевул дихоуп, аҩысҭаацәа аҩысҭаацәа раҳ имчала ирхицоит ҳәа изырҳәон.
Урҭ даарыԥхьаны, ажәамаанала иреиҳәон: аџьныш аџьныш дышԥаԥхаиҵои?
Ҩнуҵҟала иеиҟәшахаз аҳра аҳрак аҳасабала изышьақәгылом.
Ҩнуҵҟала еиҟәшахаз аҩнаҭагьы ҩнаҭаны изеиқәхом;
Аџьныш ихы дачычар, иҽеиҩишар, ҽеиқәырхашьа имам, инҵәара ааит.
Аӷәӷәа иҩны иҩналаз дарабанзаалакь, уи имаҭәақәа ҩдәылҳәаны изгом, раԥхьа убри аӷәӷәа дҿеимҳәакәа, нас ауп иҩны анирҳәуа.
Иаша-ҵабыргла ишәасҳәоит: ауааԥсыра иреиуоу гәнаҳарас, рџьарас ирымоу арбанзаалакь ранажьхар алшоит;
Аха Аԥсы Цқьа ирџьара бзанҵык аӡәгьы ианажьхом, уи наӡаӡа иқәыӡбахоит.
Иара абри иҳәеит, избан акәзар изырҳәауан: Уи аԥсымыцқьа дилоуп.
Абри аамҭазы Иани иашьцәеи ааны аҩны анҭыҵ игылан, уаҩ дизырышьҭит, иԥхьаразы.
Иааигәара ажәлар тәан. Иарҳәоит абас: абар, Уара Уани, Уара уашьцәеи, Уара уаҳәшьцәеи адәны игылоуп урыԥшаауеит.
Иара ираҭеикуеит: дызусҭада Сан, изусҭцәада сашьцәа?
Икәша итәаз илаԥш нарзырханы иҳәоит: абар, Сара Исану, абар Сара исашьцәоу;
Анцәа игәаҳәара назыгӡо дарбанзаалакь Сара дсашьоуп, дсаҳәшьоуп, дсануп.
Иисус ҩаԥхьа амшын хықә аҟны дырҵара далагт; ауаа жәпаҩны ианидеизала, ашхәа дҩақәтәаны амшын дыҽԥықәгылт, ажәлар зегьы иҿаԥхьа иӡхықәгылан.
Шьарда ажәамаанала идирҵауан, иҵараҿы абас аиԥш реиҳәон:
Шәӡырҩла: абар, ажәлаҟьаҩ ажәлаҟьаразы дҭыҵит;
Ажәла аниҟьоз аамҭазы, жәлацқәак амҩа иҩаншәалеит, аҵарақәа аахаԥырны ирфеит.
Даҽа жәлацқәак иахьхаҳәраз, анышә ахьмаҷыз аҭыԥ аҿы икаԥсеит, лассгьы иқәыҳәҳәы иааит, избанзар анышә жәпамызт;
Амра анҩыҵхаха, иканӡеит, иҩеит, дац-ԥашә ахьрымамыз аҟнытә;
Жәлацқәак амаӷра илашәеит, амаӷра ианазҳа, арыц-жәла иҩахаԥан иахәаҽит, ҽаҩрагьы рзаамышьҭит.
Ҽа жәлацқәак анышә бзиара иакәшәан, иҩагылт, ирызҳаит, ҩажәижәабантә, хынҩажәантә, шәынтә рыла еиҳаны аҽаҩра аарышьҭит.
Иагьреиҳәеит: алымҳақәа зманы иҟоу, ак заҳауа, иаҳааит!
Ажәлар анықәҵ, икәшаны иҟази иҵаҩцәа ажәаҩаҩыки ажәамааназы иазҵааит.
Иреиҳәоит абас: шәара Анцәа Иаҳра амаӡа шәзаатуп, егьырҭ, анасҭхақәа рзы, зегьы ажәамаанала ауп ишыҟоу.
Урҭ рыблақәа рыла иԥшуеит, аха ирбауам; рлымҳақәа рыла ираҳауеит, аха ирзеилкауам, рыгәнаҳарақәа рызҩарацгьы ихьаҳәуам.
Иагьреиҳәоит: абри ажәамаана зызҳәоу шәзеилымкааӡои? нас егьырҭ ажәамаанақәа зегьы зызку злеилышәкаарызеи?
Ажәлаҟьаҩ ажәа лаиҵоит.
Амҩаҟны илаҵоу зызҳәоу ажәа ззылаҵоу роуп, урҭ уи атәы раҳаит иара анылаҵахоз, аҩысҭаа днеины ргәы-рыԥсаҿы илаҵоу ажәа иӷьычуеит.
Убри аиԥш, ахаҳәраҿы илаҵоугьы зызҳәоу, ажәа шаараҳалакь, иеигәырӷьаны иаԥылауа, издызкылауа роуп,
Аха рыҩнуҵҟа дац-ԥашә рымам, еснагьтәқәам, нас, алахьеиқәра анцәырҵлакь, мамзаргьы ажәазы иԥхадырсуа ианалагалакь, иаразнак иҩашьоит.
Амаӷраҿ илаҵоу змааноу ажәа заҳауа роуп,
Аха ари адунеи есааиратәи аҭахрақәа рҭаар, абеиара ихнахыр, егьырҭ агәаҳәарақәа иртәыртәыр, ираҳаз ажәа хәаҽхоит, ҽаҩра азаашьҭуам.
Адгьыл бзиаҿ илаҵоу рызҳәоуп ажәа иазыӡырҩуа, издыркыло ауаа, акы ҩажәижәабаны, егьи хынҩажәаны, даҽакы шәкны иаззырҳауа.
Иреиҳәоит: ацәымза зааргауа, аҟәџьал ахарԥаразы ма ацәардаӷәы аҵаргыларазы аума иҩаханы ашьандал иҭадыргыларазы акәӡами?
Иаргамамхауа маӡа ыҟаӡам; адәахьы имааԥшышьагьы ҵәахтә зыҟалом.
Алымҳақәа зманы иҟоу, ак заҳауа, иаҳааит!
Иреиҳәоит дара: игәнышәкылала ишәаҳауа: излашәшәауа ала ишәзыршәоит, иагьшәзацырҵоит иӡырҩуа.
Избан акәзар измоу иеиҭаиауеит, измам имоугьы имыххоит.
Иҳәоит: Анцәа Иаҳра ауаҩы адгьыл аҟны ииҟьауа ажәла иаҩызоуп,
Дыцәоуп, уахынла, ҽынла дгылоит, аамҭа цоит, ажәла шаауа, ишазҳауа издырам,
Избан акәзар адгьыл иара ахала аеҵәара еибнаҭоит, арыц ылнахуеит, ишәуеит;
Ишышәра ианышәлакь, имагана ҩазикуеит, избанзар аҭагалара аамҭа ааит.
Иреиҳәоит дара: изеиԥшаҳтәрызеи Анцәа Иаҳра? мамзаргьы иарбан ажәамааноу уи зеиԥшу злааҳарԥшуа?
Уи анылауҵо адгьыл аҿы зегь реиҳа иссоу абаџ жәла иеиԥшуп;
Аха ианыларҵалакь, ианаалакь ачарыц жәлақәа зегьы раҵкыс еиҳаны аҽеибнаҭоит, амахә дуқәа ашьҭуеит, урҭ рышәшьыраҟны жәҩантәи аԥсаа рҽырҵәахыр алшоит;
Абри иеиԥшқәаз ажәамаанақәа рыла ажәала дуазҳәауан, заҟа раҳарц рылшоз аҟара;
Урҭ ажәамаанада драцәажәомызт, аҵаҩцәа рымала, хазы, изызҳәаз реилиркаауан.
Иара убри аҽынтәи ахәылԥаз аан урҭ иреиҳәоит: нырцәҟа ҳарып.
Дара, ажәлар аурышьҭын, дызҭатәаз ишхәала агаҿа инаԥырҵит; Иара егьырҭ ашхәақәагьы ицын.
Ус афарҭын ӷәӷәа ҵасит; ацәқәырԥақәа ашхәа иасуан, ӡыла идырҭәуан,
Иара аԥсҟы азааигәара ахчныза ихы ықәҵаны дыцәан. Уи даарҿыханы иарҳәоит: Арҵаҩы! мшәан ҳара ҳҭахара гәхьаас иумаӡами?
Дҩагылан, аԥшасра иақәиҭимтәит, амшынгьы иазиҳәеит: ҿумҭын, уҽеиқәк! Аԥшагьы тәеит, ауразоуроу аҭынчра ду иамҽханакит.
Иреиҳәеит дара: шәызшәоузеи абас? ахаҵара зшәымамзеи?
Мыцхәы шәаӡыӡараны ирысит, аӡәи-аӡәи еизҵаауан: дарбану Абри, аԥшагьы амшынгьы зыххәыцуа?
Инеит мшын нырцә Гадарынтәыла.
Ашхәа дышҩақәҵыз аиԥш, адамрақәа иаарҭыҵны иаауаз, аԥсымыцқьа зхаз уаҩык диԥылт.
Уи адамрақәа рҟны ԥхьарҭас иман; даҷлагьы уаҩы дизԥахуамызт;
Акырынтәгьы шьамҭлаҳәлеи ҳәагәыжьлеи дҿарҳәахьан, аха ашьамҭлаҳәқәа ԥиххаауан, аҳәагәыжьқәагьы цҟьа-шәҟьа иқәиҵон; уаҩы дизеиқәкуамызт;
Еснагь, уахгьы-ҽынгьы, ашьхақәа рҿы, адамрақәа рҿы дҟаауан, ахаҳә иҽаниҟьон.
Харантә, Иисус дшааибаз, днаидххыланы днаиеихырхәан,
Нас, бжьы ӷәӷәала дныҩнаҵәаан, ҿааиҭит: иуҭахузеи, сара сҟны, зегьы Ирхаку Анцәа Иԥа? Анцәа дсыманы суҳәоит, сумыргәаҟын!
Избанзар Иисус иҳәеит: аԥсымыцқьа, абри ауаҩ уилҵ.
Диазҵааит иара: иухьӡузеи? Иара аҭак ииҭоит: алегион ауп сыхьӡ, избан акәзар ҳара ҳрацәаҩуп.
Мыцхәы иҳәауан убратәи атәыла иалимцаразы.
Убра, ашьхара ашьапаны, иҳәуан ҳәа гәарҭак.
Аҩысҭаацәа зегьы абас аиԥш ала иҳәон: аҳәақәа рахь ҳашьҭы, ҳархаларазы.
Иисус иаразнак уи иақәиҭитәит. Аԥсымыцқьацәа, излаз иаарылҵын, аҳәақәа ирылалт; иеицыз аҳәагәарҭа зегьы, ҩеибархагахан, аԥаҩ рҽалырҩрны амшын рҽаларыжьт, урҭ ҩнызқь рҟынӡа ыҟан; амшын иҵааҟәрылт.
Аҳәахьшьцәа ҩеибарсны рҿынархеит, иҟалаз ақалақьи ақыҭақәеи рҿы ирҳәеит. Ауааԥсырагьы уи абаразы иҭыҵт.
Иисус иҟны ианааи, легионк аҩысҭаацәа зхаз деилаҳәаны, ихыитәны, деибга-деизҩыда дыштәаз рбеит; иагьшәеит.
Избаз иеиҭарҳәеит, аҩысҭаа дызхаз дшыҟалази аҳәақәа ирыхьызи.
Нас Иара иҳәауа иалагеит, рҳәаақәа аанижьразы.
Ашхәа данҭала, ԥаса аҩысҭаа дызхаз диҳәеит Иара дицзааразы.
Аха Иисус уи дақәиҭымтәкәа иеиҳәоит: уҩныҟа, уҭахцәа рахь уца, ираҳә Иуқәиҭу иузиуз, ушрыцҳаишьаз.
Иҿынеихан Жәақалақьраҟа дцеит, Иисус изиуз атәы рылаирҵәон. Зегьы еицџьаршьауан.
Иисус ҩаԥхьа шхәала нырцәҟа даныр, ауаа рацәаҩны идеизалт. Иара амшын ԥшаҳәаҿ дыҟан.
Абар, Иара иҿы днеит асинагога аиҳабацәа руаӡәы, Иаир ҳәа изыԥхьоз, Иара дшибаз аиԥш, иҿаԥхьа дшьамхнышгыланы,
Ӷәӷәала диҳәоит, абас аиԥш ҳәауа: сыԥҳа аԥсразы дықәуп, унеины унапқәа лхакы, лгәы бзиахаразы, деиқәхаразы.
Иисус уи диццеит. Шьардаҩы ажәларгьы ишьҭан, идеибагәалауа.
Жәаҩа шықәса шьаҟәаҵрала игәаҟуаз ԥҳәыск,
Аҳақьымцәа рыла акыр џьа збахьаз, илымаз-илыхӡыз зегьы урҭ ирықәзырӡхьаз, уимоу еиҳагьы еицәахаз,
Иисус иӡбахә анлаҳа, ажәлар дрылала, ишьҭахь ала днеины имаҭәа дҩахькьысит;
Избанзар илҳәауан: ма Иара имаҭәа сзахькьысыр, схы-сгәы бзиахоит;
Иара убри аамҭазыҵәҟьа илҟәаҵуаз ашьа аҽыннакылт, ларгьы лцәеижь ала илдырт лчымазара дшалгаз.
Иисус иакәзар, аҟыԥҳәа инырт мчы-лшарак шилҵыз, нас, ажәлар днарзыԥшны иҳәоит: сцәашәҵатә иахьысда?
Иҵаҩцәа иарҳәоит: иубоит ажәлар удеибагәаланы ишыҟоу, арахь: искьысда ҳәа уҵаауеит.
Аха Иара днаԥш-ааԥшит, ари изызуз дибарацы.
Аԥҳәыс дшәа-ӡыӡаны, илыхьыз дырны, иҿаԥхьа асаара лыҽкажьны, ишеибакәу аиаша иалҳәоит.
Иара ус иҳәоит: сыԥҳа! ибымоу ахаҵара быҿнахит; бца хирла, бчымазара балҵааит.
Иара абри аҳәара данаҿыз аамҭазы, асинагога ахылаԥшҩы иҟнытә шьоукы ааины иарҳәоит: уԥҳа дыԥсит, Арҵаҩы аџьабаа иалаҵара заҭахузеи?
Аха Иисус, арҭ ажәақәа аниаҳа, асинагога ахылаԥшҩы иеиҳәоит: умшәан, ахаҵара умаз.
Аӡә дишьҭалар имуит, Пиотри Иакови, Иаков иашьа Иоанни рыда.
Асинагога ахылаԥшҩы иҩны даннеи ибоит иҟоу алаҩеиласра, зыбжьы ҭганы иқьыз-қьызуа, аҵәыуара иаҿу, иҳәҳәауа.
Дныҩналан иреиҳәеит: шәзыршәазеи, шәзырҵәыуазеи? аԥҳәызба дмыԥсӡеит, дыцәоуп.
Ихыччауан Иара. Аха, зегьы аадәылицан, аԥҳәызба лаби, лани, ицызи иманы лара дахьышьҭаз иныҩналт.
Аԥҳәызба лнапы ааникылан, илеиҳәоит: талифа-куми, уи иаанагоит: аԥҳәызба, бара боуп изасҳәо, бгыл.
Иара убри аамҭазыҵәҟьа, лара дҩагылан аныҟәара далагеит, уи жәаҩа шықәса лхыҵуан. Ари иалаԥшыз зегьы ирбаз рзымбатәбарахеит.
Иара шьарда иаԥырҟәҟәааны ирыдиҵеит иҟалаз аҽаӡәы изымдырразы; акрылҿашәҵа ҳәагьы реиҳәеит.
Уа далҵны Иара иԥсадгьыл аҿы дааит; иҵаҩцәа Иара ишьҭан.
Асабша шааиз аиԥш, асинагогаҿ идирҵауа далагеит; изыӡырҩуаз шьардаҩы иџьашьауа ирҳәон: абри Иара дышԥалаҟахеи? Иза кәытә ҟәыӷароузеи иаҭәашьоу, изакәытә џьашьахәрақәоузеи инапқәа рыла иҟаиҵауа?
Ауасҭа иакәӡами Иара, Мариа лԥа, Иакови, Иосиеи, Иудеи, Симони рашьа? Иаҳәшьцәагьы ҳара иҳалоу ракәӡами? ихҩашьауан.
Иисус ус реиҳәоит: ҳаҭыр зқәым ԥааимбар дыҟаӡам, иԥсадгьыли, игәыцхәцәеи, иҩни рҿы ада.
Уаҟа Уи изаҟаразаалакь џьашьахә изыҟамҵеит; ԥыҭҩык ачымазцәа инапы рықәҵаны еибгеитәит ауп;
Рхамҵаратә џьеишьон. Нас ааигәа-сигәатәи ақыҭақәа рахь дцаны идирҵон.
Ажәаҩаҩык даарыԥхьан, ҩыџьа-ҩыџьала идәықәиҵауа далагеит, аԥсымыцқьацәа зларылырцаша амчра рыҭаны.
Ԥҟарас ириҭеит, ирку рлабада, амҩахь ак шьҭырымхразы: арҭмаҟ, ача, аԥара ракәны иҟазаргьы.
Абаша еимаа рышьарҵалараны, ҩ-маҭәак ныҟәрымгалараны.
Иагьреиҳәеит урҭ: шәызҭаауа аҩнаҿы шәыҟаз, уахьынтә шәалҵаанӡа.
Шәыздызымкылауа, ишәзымӡырҩуа шәанырԥырҵуа, шәшьапқәа ирықәтатоу асаба рыдшәыршәшәала, ирзышаҳаҭхаразы. Иаша-ҵабыргла ишәасҳәоит: аӡбара амш аҽны Содоми Гоморри еиҳа ирызгәырӷьарахоит, уи ақалақь аасҭа.
Урҭ цаны ахьхәра-уаз рыладырҵәон;
Аԥсымыцқьацәа жәпаҩы рылырцон, ачымазаҩцәа шьардаҩы ахәша рхьыршьуан, ирхәышәтәуан.
Аҳ Ирод, Иисус иӡбахә аниаҳа, уи зегьы ирылаҩхьан, иҳәоит: уи аԥсцәа рахьтә игылаз Иоанн Аӡӡаахҩы иоуп, убри азы ауп аџьашьатәқәа зыҟалауа.
Даҽа шьоукы ирҳәон: уи Илиа иоуп. Егьырҭ ракәзар, ари дԥааимбаруп, мамзаргьы аԥааимбарцәа иреиуоу аӡәы иоуп рҳәон.
Арҭ заҳауаз Ирод иҳәоит: ари сара зхы хызссаз Иоанн иоуп; уи аԥсцәа рахьтә дгылт.
Ари Ирод, Иоанн ауаа изышьҭны, дырбаандаҩны абахҭа дҭазкыз иоуп, иашьа Филипп иԥҳәыс Иродиада лымшала, иара ԥҳәысыс дахьигаз азы.
Избан акәзар Иоанн Ирод иеиҳәауан: иқәнагам уашьа иԥҳәыс ԥҳәысыс думазааразы.
Иродиада лакәзар, уи игәаӷ дагон, илҭахын дылшьразы, аха илылшауамызт.
Избанзар Ирод Иоанн дицәшәон, уи дышуаҩ-иашаз, дшыцқьашәқьаз дырны дихьчауан; ирацәан иара диххәыцны иҟаиҵоз, гәахәаралагьы дизыӡырҩуан.
Ус, абар, амш маншәала ааит; Ирод имшира аҽны, иуаа дуқәеи, зықьҩы-уаа рхылаԥшцәеи, Галилеиаа реиҳабацәеи агәырӷьа-чара анырзиуаз аамҭа.
Иродиада лыԥҳа дыҩнашыланы дкәашауа, Ироди уи ицтәақәази лхы лгәалырԥхеит. Аҳ аԥҳәызба илеиҳәоит: иаабҭаххалакь азы бсыҳәа ибысҭоит.
Дықәуа-дшәауа илыдигалон: бызсыҳәозаалакь, уимоу саҳра абжара акәзаргьы ибаҭәахоит.
Лара дыҩдәылҵны днеин лан длазҵааит: сызҳәарызеи? Уи аҭак ҟалҵеит: Иоанн Аӡӡаахҩы ихы.
Ларгьы, иаразнак, даацакӡаны аҳ днаидгылан диҳәауа иалҳәоит: исҭахуп иара абра, абыржәыҵәҟьа, Иоанн Аӡӡаахҩы ихы асаара ианҵаны исзааугаразы.
Аҳ ари илахь еиқәнаҵеит; аха илиҭахьаз ақәра, иара убас ицтәақәаз раҳаҭыр азы мап лыцәкра иҭахымхеит.
Иара убасҟанҵәҟьа иабџьарныҟәгаҩ адҵа иҭаны ддәықәиҵоит уи ихы ааигаразы.
Абџьарныҟәгаҩ дцан, абахҭаҿы уи ихы аахҵәаны, асаара иҩанҵаны, иааганы аԥҳәызба илиҭоит, аԥҳәызба лан иналымалдоит.
Ари атәы заҳаз иҵаҩцәа цаны, ихәамс аашьҭыхны адамра иамардоит.
Апостолцәа Иисус иҟны иааин изеиҭарҳәоит ирылшазиҟарҵаз, ирзыӡырҩуаз иддырҵаз.
Иара ус реиҳәоит: ҭыԥ цәҳәырак ахь шәхала шәцаны, убраҟа ԥыҭрак шәыԥсышәшьа. Избан акәзар иаауаз-ицоз рацәаҩын, урҭ акрыфахаҵәҟьагьы иахьӡомызт.
Ашхәа илҭатәаны, рымацара, аҭыԥ цәҳәырахь ицеит.
Ажәлар урҭ шдәықәлаз рбеит, аӡәырҩгьы дара рдырт; ашьаҟауаа ақалақьқәа зегь рахьтә уахь еибарыҩны, аԥхьа инеиуа ҳәа ицон, Иара идеизалауан.
Иисус даныӡхыҵ, ҵҩа змам ажәлар ибоит, иагьрыцҳаишьоит, избан акәзар урҭ ԥыза дызмамыз ауасақәа реиԥш еилагылан; акыр дырҵара-ауазҳәара далагеит.
Аамҭа такәы аныбжьыс, иҵаҩцәа наидгылан иарҳәоит: араҟа ҭыԥ цәҳәыроуп, аамҭагьы акыр инаскьахьеит;
Арҭ уажәшьҭа иоушьҭ, ааигәа-сигәа иҟоу аиланхарҭақәа, ақыҭақәа рахь ицаны чак аархәап, избан акәзар ирфауа рымам.
Иара аҭакс иреиҳәоит: шәара урҭ ирфаша рышәҭ. Дара ус иарҳәоит: ҳарҭ, ҳҿынаханы ҳцаны ҩышә динари рыхә ача аахәаны акрырҿаҳҵарцу?
Аха Иара дразҵааит: заҟа ча шәымоузеи? шәца, игәашәҭ. Урҭ заҟа рымаз еилкааны иарҳәоит: хә-чаки ҩ-ԥсыӡки.
Нас зегьы хаз-хазы, гәыԥ-гәыԥла ашьац иаҵәараҟны идыртәарц рыдиҵеит.
Шәҩы-шәҩыла, ҩынҩажәеи жәабаҩы ҩынҩажәеи жәабаҩы рыла рыҽша-рыҽшаны итәеит.
Иара ахә-чаки аҩ-ԥсыӡки аашьҭихын, ажәҩан дҩаҵаԥшны иԥшьеит, нас, ачақәа ааԥыҽҽны, иҵаҩцәа ириҭеит, иша-шаны ирырҭаразы; аҩ-ԥсыӡкгьы зегьы ирзишеит.
Зегьы рызхара рфеит, иҭәит;
Ирцәынхаз ача-сақәеи аԥсыӡи жәаҩа каҵкәыр рызна ҟалеит;
Ача зфауаз ахацәа хә-нызқьҩыуаак рҟынӡа ыҟан.
Иара, убри аамҭазы, ажәлар ауишьҭаанӡа, иҵаҩцәа ашхәа иҭаланы, нырцә, Вифсаидаҟа ицаразы ирыдиҵеит.
Урҭ ааушьҭны, ашьхара дыхәнеит, дныҳәаразы.
Ахәылԥазы ашхәа амшын агәаны ихын, Иара ихала агаҿа дыҟан.
Ибеит урҭ иахьхыз арыцҳара ишақәшәаз, избан акәзар аԥша ԥхьаҟантә ирҿасуан; ус, ашацкыраз, дара рахь, амшын дхықәныҟәа иҿынеихеит, рганахьшәа иарбаны.
Дара, амшын дхыла дышнеиуаз анырба, ари лаԥшҵашәароуп рҳәан, иҩеилаҟааит.
Избан акәзар урҭ зегьы иара дырбарҭан, иагьшәеит. Убасҟанҵәҟьа, даарацәажәаны иреиҳәоит: шәгәы шәырӷәӷәа, ари Сара соуп, шәымшәан.
Днеины рышхәа дынҭалт; аԥшагьы ҩеихсыӷьит. Дара ари уамашәа ирбон, иџьаршьауан.
Избан акәзар ачақәа ирылиршаз аџьашьахә ашьҭахьгьы акгьы иамырҟәышт, рыгәқәа хаҳәын, иагьырзеилыргомызт.
Нас, инырны, Геннисареҭ агаҿа иӡхыҵит.
Ашхәа ишааҭыҵыз аиԥш, ауааԥсыра Иара данырдыр,
Уатәи аҭыԥқәа рыкәша-мыкәша иахьӡаны, Иара дыҟоуп ҳәа ахьраҳаз аҭыԥ ахь ачымазаҩцәа риара ишылаз рнагара иалагеит.
Иара дахьнеилакь, қыҭазааит, қалақьзааит, еиланхарҭа маҷзааит, рчымазаҩцәа адәыхтқәа рҿы ишьҭарҵон, иҳәауан ма имаҭәа анаӡара иахьиркьысразы; инахькьысуазгьы, рхы-ргәы бзиахон.
Зны Иерусалимынтә иаақәаз афарисеицәеи ашәҟәдырҩцәеи иреиуази идеизалт.
Урҭ Иара иҵаҩцәақәак, напымыцқьала, рнапқәа мыӡәӡәаӡакәа ача шырфоз анырба, ираҽԥнырҳәауа иалагеит:
Избан акәзар афарисеицәеи Иудеиааи зегьи аханатә, рабацәа рҳәамҭақәа ирықәныҟәаны, рнапқәа гәцракны ирмыӡәӡәакәа акрырфауам;
Убас ахәаахәҭрахьтә ианааилакь, рҽымыӡәӡәакәа акрырфауамызт. Иҟоуп жәпакы, урҭ ԥҟарас изықәныҟәалатәу ҳәа иалырххьаз: аҿақәа, ачаҟәақәа, ақәабқәа, арымӡқәа гәцаракны рыӡәӡәарақәа.
Нас афарисеицәеи ашәҟәдырыҩцәеи Иара иазҵаауеит: уҵаҩцәа абацәа рҳәамҭақәа еилагауа, напы мыӡәӡәа ача зырфозеи?
Иара аҭак реиҳәоит: шәара, агәыҩбацәа шәзы, аԥааимбар Исаиа бзиа дԥааимбаруан, абас шану аиԥш: арҭ ауаа ҳаҭыр сықәырҵоит ажәала, ргәы-рыԥсы хара исыҟәгоуп;
Аха амала баша исеихырхәоит, уаҩытәыҩсатә ҵасла рҵара мҩаԥгауа;
Шәарҭ, Анцәа иԥҟарақәа ааныжьны, ауаа рҳәамҭала иаԥҵоу аԥҟарақәа шәрықәныҟәоит, ачаҟәақәеи аҿақәеи гәцаракрала иӡәӡәауа, убас убарҭ иреиԥшу егьырҭқәагьы нагӡауа.
Иагьреиҳәоит абас: иқәнагоума Анцәа иԥҟарақәа мап рыцәкуа, шәуаҩытәыҩсатә ҳәамҭақәа рықәныҟәара?
Моисеи иҳәеит: уаби уани аҳаҭыр рықәҵа, иара убас заби зани зырџьауа аԥсрала дыԥсааит.
Шәара ишәҳәоит: аӡә иаб ма иан лахь иҳәар: сара сахьтә шәара ишәоураны иҟаз уи корвануп Анцәа иаҭәашьоу ҳамҭоуп,
Ас аиԥш зҳәауа иаби иани рзы акагьы ҟаимҵаргьы ианашәыжьуеит,
Убри ала шәара Анцәа иажәа аԥышәхуеит, шәара иаԥышәҵаз шәықәныҟәаны; абри иеиԥшқәоу шьарда ҟашәҵоит.
Ажәлар зегьы ишҟа дрыԥхьаны иреиҳәоит: зегьы Сара шәысзыӡырҩы, иеилышәкаа.
Ауаҩы иҿы иҭалауа акы дхәымганы дазыҟаҵауам; аха иҿы иҭыҵуа ауп дхәымгазтәуа.
Алымҳақәа зманы иҟоу, ак заҳауа, иаҳааит!
Ажәлар ааныжьны, аҩны даныҩнала, иҵаҩцәа иазҵаауеит абри ажәамаана зызҳәоу азы.
Иара иреиҳәоит: абас аума шәаргьы акагь шышәзеилымкаауа? шәарҭ ишәзеилымкааӡои ауаҩы иҿы иҭалауа акы дхәымгатәны дшазыҟамҵауа?
Избан акәзар уи зҭалауа игәы акәым, имгәоуп, уи наҟ иӷрыҵуеит, убри ала ауп ачыс шыцқьахауа.
Нас иациҵоит: ауаҩы иҿы иҭыҵуа ауп дхәымгазтәуа.
Избан акәзар ауҩы иҩнуҵҟахьтә, игәы аҟнытә ауп ацәгьахәыцрақәа, акалҭшьҭаныҟәарақәа, ацәыбзарақәа, ауаҩшьрақәа,
Аӷьычра, аҵарҭышагара, ацәгьоура, агьангьашра, амыцқьаура, аблашьыцра, Анцәа ирџьара, аԥагьара, ахшыҩдара ахьаауа.
Абри ацәгьара зегьы аҩнуҵҟантә иаауеит, убри ауп ауаҩы дхәымгазтәуа.
Уахьынтә иҿынеихан Тири Сидони рҿы дааит; убра ҩнык аҿы дааҭгылеит, иҭахымызт убраҟа дшыҟоу раҳаразы, аха иҽизымӡеит,
Уа дшыҟаз лаҳаит зыԥҳа аԥсымыцқьа дызхаз ԥҳәыск, уи Иара иҿы днеин ишьапқәа лыҽрышьклалыжьт.
Уи Анцәа Ҵабырг дыззымдруаз ԥҳәысын, Сирофиникинаа ирышьҭраз аӡә лакәын; лыԥҳа аҩысҭаа дылхицаразы диҳәауан.
Аха Иисус уи абас леиҳәоит: зны ахәыҷқәа рызхара рҿаҵа; иқәнагам ахәыҷқәа ача рымхны алақәа рылажьра.
Аҭакс иалҳәеит: усоуп, Иҳақәиҭу; аха алақәагьы ахәыҷқәа реишәа аҵаҟа цәынхақәак рфоит.
Илеиҳәоит лара: бца, абас аиԥш иҟоу бажәақәа рзы быԥҳа аҩысҭаа длыхцахоит.
Лыҩны даннеи, илбеит лыԥҳа лиараҿ дшышьҭаз, аҩысҭаа дылхыҵны.
Тири Сидони рҳәаақәа дрылҵны, Иисус Галилеитәи амшын ахь дцеит, Жәақалақьра аҳәаақәа рыла.
Дизааргеит бзеилахәа дагәак, иҳәоит инапы иқәиҵаразы.
Иисус уи хазы ажәлар днарылганы инацәкьарақәа илымҳақәа инарҭеикын, инрыдикылт, нас, дкажьцәаны ибыз днакьысит;
Ажәҩан днаҵаԥшны, даақәыԥсычҳаны иеиҳәоит: еффара иаанагоит: уааты.
Иара убри аамҭазы уи иаҳауа, ицқьаӡа дцәажәауа далагеит.
Аӡәгьы иашәымҳәан ҳәа рыдиҵеит. Аха Иара урҭқәа заҟа иаԥирҟәҟәаауаз аҟара, еиҳагьы ирылаҵәауан.
Уамашәаҵәҟьа иџьаршьауан, иагьырҳәауан: ииуа зегьы бзиоуп: адагәақәа ираҳауа, аҿаҳацәа рҿы еилгауа иҟаиҵоит.
Ажәлар рацәаҩны еизаны ианыҟаз, ирфозгьы анрымамыз урҭ амшқәа раан, Иисус иҵаҩцәа даарыԥхьаны иреиҳәоит:
Ирыцҳасшьоит абраҟа хымш раахыс исҭоу, ҿашәа змам ажәлар;
Ишымлашьуа рыҩныҟа иаусышьҭыр, амҩан рымч кәадахоит, избанзар урҭ рахьтә харантә иаақәаз ыҟоуп.
Иҵаҩцәа аҭак ирҭоит: абра, ацәҳәыраҿы, арҭ зегьы рызхара ача уаҩы иабаиауеи?
Дразҵааит дара: заҟа ча шәымоузеи? Иаҭаркит: быжьба.
Нас ажәлар ҵаҟа шәтәа ҳәа реиҳәеит; абыжь чак ҩышьҭыхны, Анцәа џьшьара иҭаны, иԥыҽҽны иҵаҩцәа ириҭоит, ажәлар ирзыршаразы; иагьырзыршеит.
Ирыман урҭ даҽа ԥсыӡ ԥыҭкгьы: убригьы ԥшьаны, ажәлар ирзыршаразы ириҭеит.
Рызхара рфеит, иҭәит; иаанхаз ача-сақәа быжь-каҵкәырк ҟалеит.
Изфауаз ԥшьнызқьҩык рҟынӡа ыҟан. Нас ажәлар ауишьҭит.
Иара убасҟан иҵаҩцәа иманы ашхәа дынҭаланы Далмануф аҳәаақәа дрызцеит.
Афарисеицәа аацәырҵын, имакра, ицәгьаԥышәара иалагеит, ажәҩан ахьтә адыргақәа ҳарба ҳәа.
Иара, ӷәӷәала даақәыԥсычҳан, иреиҳәоит: иазыруазеи абри ашьҭра адыргақәа? иашала ишәасҳәоит, абри ашьҭра иеиуоу адырга абара раҭәахом.
Нас, дара ааныжьны, ашхәа дҩақәтәаны нырцәҟа дцеит.
Убасҟан иҵаҩцәа ача шыргашаз рхашҭит, рышхәаҿ ча заҵәык ада рымамызт.
Иара ԥҟараны ирыдиҵоит, абас ҳәауа: шәгәышәҽаныз, афарисеицәа рҵәырсеи Ирод иҵәырсеи шәҽырцәышәыхьчала.
Дара-дара ргәы иҭаз неимҵарк-ааимҵаркуан, абас аиԥш ҳәауа: ари зыхҳәаау ача ахьҳамам ауп.
Иисус ирҳәауаз дырны иреиҳәоит: ача ахьшәымам атәы аума иеибышәҳәауа? абыржәгьы шәыхшыҩ азымцаӡаци, ишәзеилымкааӡаци? абыржәгьы шәыгәқәа шхаҳәыц ихаҳәума?
Аблақәа шшәымоугьы акагьы шәымбаӡои? алымҳақәа шшәымоугьы акагьы шәмаҳаӡои? акагьы шәгәаламшәаӡои?
Сара хә-нызқьҩык рзы хә-чак анԥысыҽҽы, ча-сала ихыхәхәа иҭәны заҟа каҵкәыр еизыжәгазеи? Дара иаҭаркуеит: жәаҩа.
Ԥшьнызқьҩык рзы быжь-чак анԥысыҽҽы, заҟа каҵкәыр рҭәырҭәы еизыжәгазеи? заҟа каҵкәыр аанхазеи? Ирҳәоит: быжьба.
Иара иреиҳәоит: нас шәыхшыҩ шԥазымцои?
Ус Вифсаида дааит; лашәык дизнарган, дихьысразы иҳәоит;
Иара, алашә инапы аанкыланы, ақыҭа дналиган, ибла дыҩхыжьцәалан, инапқәа ҩаиқәҵаны диазҵааит: акрубоума?
Иара дҩаԥшын, иеиҳәоит: имҩасуа ауаа аҵлақәа реиԥш избоит.
Нас ҩаԥхьа иблақәа инапы ҩарыдикылан, шьҭа уԥшы ҳәа иеиҳәоит. Дыбзиахт, зегьы ккаӡа ибауа дҟалеит.
Иҩныҟа дишьҭит, абас иаҳәаны: ақыҭа уаламлан, убра, ақыҭаҿ, абри атәы аӡәгьы иоумҳәан.
Иисус иҵаҩцәа аашьҭыхны Филипптәылаҿтәи Кесариа иаҵанакуа ақыҭақәа рахь дцеит. Амҩан иҵаҩцәа дразҵаауан: Сызусҭоу азы ауаа ргәы иаанагои?
Дара иаҭаркуеит: Иоанн Аӡӡаахҩы зҳәауа, Илиа мамзаргьы даҽа шьоукы, аԥааимбарцәа ируаӡәу уакәны урбоит.
Иреиҳәоит дара: шәара Сызусҭоу ҳәа шәгәы иаанагои? Пиотр Уи аҭак ииҭоит: Уара Христос уоуп.
Иара Дызусҭоу дмырзарц рыдиҵеит.
Идирҵауа, дуазҳәауа далагеит, Ауаҩытәыҩса Иԥа шьарда дгәаҟраны дшыҟоу, аиҳабацәеи, аԥхьаԥшьаҩцәеи, ашәҟәдырыҩцәеи дрыдыркылараны дшыҟам, дшыршьуа, ахымш рыҽны дышгылауа.
Абри атәы иаартны далацәажәон. Аха Пиотр, Уи днаскьаԥхьаны имаикуа далагеит.
Иара даахьаҳәын, иҵаҩцәа днарыхәаԥшны, Пиотр даԥхьирҟәҟәеит, абас наиаҳәаны: усԥырцқьа уара, аџьныш, избан акәзар уара Анцәа иитәу ала акәымкәа, уаҩытәыҩсатәла ухәыцуеит.
Ажәлари иҵаҩцәеи ааԥхьаны иреиҳәоит: Сара исышьҭаларц зҭаху дарбанзаалакь, ух мап ацәкы, уџьар ҩышьҭыхны усхьыԥшы;
Избан акәзар зыԥсы ахьчара зҭаху иԥсы ицәыӡуеит; Сареи Аевангелиеи рымшала зыԥсы зцәыӡуа иԥсы иеиқәирхоит.
Ауаҩы адунеи зегьы ирҳаит ҳәа феида изалоума, иԥсы даԥырхагазар?
Мамзаргьы ауаҩытәыҩса зыԥсоу иахишәаараны иҟоузеи?
Сареи са сажәақәеи ари акалҭшьҭаныҟәара, агәнаҳара зҭаау ашьаҭараҿ ҳаԥхазшьаз, уи Ауаҩытәыҩса Иԥагьы дыԥхеишьоит, Иаб идуура, ихьӡ-иԥша иманы Амаалықь цқьацәа ицны данылбаауа аамҭазы.
Иреиҳәоит: ииашаны ишәасҳәоит: иҟоуп абраҟа игылоу шьоукы, иԥсаанӡа Анцәа Иаҳра амч аманы ишаауа збарҭахо.
Фымш аабжьысуаны, Иисус иҵаҩцәа Пиотри, Иакови, Иоанни иманы, хазы, рымацара, ашьха ҳарак ахь дыхәнеит, рҿаԥхьагьы иҽеиҭеикит.
Ицәашәҵатәқәа еилаарцыруа иҟалеит, ас аиԥш иҟәашкакарахеит, адгьыл аҿы уаҩы ус рыршкәакәара шилымшаз ала.
Урҭ рҿаԥхьа иаацәырҵит Илиеи Моисеии; урҭ Иисус иацәажәауан.
Убасҟан Пиотр Иисус иеиҳәоит: Арҵаҩы! абратәи ҳаҟазаара бзиоуп; х-қьалак ҳаргылап: акы Уара узы, акы Моисеи изы, акы Илиа изы.
Избан акәзар уи ииҳәарыз издырамызт, ашәара рхаԥаны иҟан.
Ус, ԥсҭҳәашк аацәырҵын, дара аахнаҩеит, ирхатәеит, бжьыкгьы аԥсҭҳәахьтә иаагеит: Абри Иоуп бзиа избо сгәахәара Злоу Сара Сԥа; Иара шәизыӡырҩла.
Абри аамҭазы, али-ԥси рыбжьара, иаанаԥш-ааԥшзар, рҿаԥхьа Иисус ида уаҩ дрымбеит.
Ашьхарантә ианылбаауаз, Ауаҩытәыҩса Иԥа аԥсцәа рахьтә дгылаанӡа, излаԥшыз аӡбахә аӡәгьы иарымҳәарц рыдиҵеит.
Даргьы ари ажәа аргамарымтәит: аԥсцәа рахьтә агылара иаанагауазеи ҳәа дара-дара еизҵаауан.
Иагьиазҵааит Иара: нас ашәҟәдырҩцәа аԥхьа Илиа даараны дыҟоуп ҳәа зырҳәозеи?
Иара ираҭеикит: иашоуп, Илиа аԥхьа дааны зегьы ирхиароупирмазеироуп; Ауаҩытәыҩса Иԥагьы, Иара изы ишану аиԥш, акыр ддыргәаҟраны, дладырҟәраны иҟоуп;
Аха, ишәасҳәоит, Илиа дшаахьоу, дара ишырҭахыз алагьы ишизныҟәаз, иара изы ишанҵоу аиԥш.
Иҵаҩцәа рҿы данааи, ажәлар рацәа рыдеизаланы ишыҟаз, ашәҟәдырыҩцәагьы урҭ ажәа шрымаркуаз ибеит.
Ажәлар, Иара дшаарбаз аиԥш, иџьаршьеит, инаидыххыланы аԥсшәа иарҳәоит.
Уи ашәҟәдырҩцәа дразҵааит: ирымашәакуа закәызеи?
Ажәлар рахьтә аӡәы аҭакс иҳәоит: Арҵаҩы! сара дузаазгеит аԥсымыцқьа дызхоу, изымцәажәауа сԥа:
Ишизаалакь, ҵаҟа дкаижьуеит, ашәах иҿачуеит, дхаԥыцырҿҿоит, хахәашьа имамкәа дҟаиҵоит; уҵаҩцәа дилырцаразы срыҳәеит, аха егьрылымшеит.
Иисус уи абас иаҭеикуеит: ееҳ, шәарҭ, ахаҵара змам ашьҭра! сабанӡашәыцҟазаауеи? шәабанӡасычҳалари? даажәга Сара сахь.
Дизааргеит. Аҩысҭаа дызхаз Уи дшааибаз аиԥш, деилаӡыӡеит: ҵаҟа, адгьыл дықәҳаит, дахькажьызгьы дбылгьауа, ашәах иҿарчуа.
Иисус уи иаб диазҵааит: абас ҵигеижьҭеи иҵуазеи? Уи аҭак ҟаиҵоит: дхәыҷаахыс;
Ихоу аԥсымыцқьа уи акырынтә амца далаижьуан, аӡы дҭаижьуан дҭаирхаразы; аха, акыр улшараны уҟазар, ҳрыцҳашьа, уҳацхраа.
Иисус ус иеиҳәоит: азхаҵара улшозар, уи зылшауа изы зегьы алыршахоит.
Иара убасҟан аҷкәын иаб, илаӷырӡ иҿашы ҿааиҭит: ихасҵоит, Иҳақәиҭу! исымоу ахамҵара уацхраа.
Иисус, ажәлар еибарыҩны ишҟа ишааиуаз аниба, аԥсымыцқьа дацәыршәаны, диқәымчны иеиҳәоит: иҿаҳа-дагәоу аԥсы! уилҵырц, ԥхьаҟагьы уаҳа уиламларц удысҵоит.
Дныҩныҵәаан, ӷәӷәала деиларқыџь-қыџьны дилҵит; иара аԥс иеиԥш дҟалеит, жәпаҩгьы уи дыԥсит ҳәа изырҳәауан.
Аха Иисус уи инапы аанкыланы дааицхрааит, иаргьы дҩагылт.
Аҩны дшааҩналаз аиԥш, иҵаҩцәа, имала дшыҟаз, иазҵааит: ҳара изҳалымшазеи уи илцара?
Иреиҳәоит: ари ашьаҭара алцара шыҟалуа ныҳәаралеи чгаралеи ауп, даҽакала иауам.
Уа ианықәҵ, Галилеиа иалсны ицауан; аӡәы дидыррацгьы иҭахымызт.
Избан акәзар иҵаҩцәа идирҵауан Ауаҩытәыҩса Иԥа ауаа рнапы дамардараны дшыҟоу, дшыршьуа, даныршьлакь ашьҭахь, ахымш рыҽны дышгылауа.
Аха дара арҭ ажәақәа ирыҵаркуаз рзеилымкааит, иазҵаарагьы иацәшәеит.
Днеит Капернаум; аҩны иахьыҩназ дрызҵааит: амҩан иеибышәҳәауаз закәызыз?
Дара уи иалаҿырымҭит, избан акәзар амҩан иреиҳау, аԥхьа игылоу дарбану ҳәа аилкаара иалацәажәон.
Днатәан, ажәаҩаҩык ааидыԥхьаланы иреиҳәоит: аԥхьагылара иазгәышьуа зегьы уреиҵбны, урмаҵуҩны уҽыҟаҵа.
Хәыҷык дааиган, рыгәҭа днаргыланы, дааигәыдкыланы иреиҳәоит:
Сара сыхьӡала абри иеиԥшу хәыҷык дыздызкылауа Сара сидикылоит ауп; Сара сыздызкылауа идикылауа Сара сакәым Сара Саазышьҭыз иоуп.
Абри аамҭазы Иоанн иҳәоит: Арҵаҩы! ҳара Уара ухьӡала аԥсымыцқьацәа рылызцоз, ҳара иҳацымныҟәауаз аӡә даҳбеит; ҳара уи дызҿыз даҟәаҳхит, избан акәзар ҳара дҳацым.
Иисус иреиҳәоит: даҟәышәымхын; избанзар Сыхьӡала аџьашьахә ҟазҵауа, лассы сҵәылхра дзалагауам.
Аханатә, шәара ишәҿагылам шәара дшәыдгылоуп.
Сыхьӡала аҿак азна аӡы шәзыржәуа шәара Христос шәахьитәу азы иашала ишәасҳәоит, иҳамҭа ицәыӡраны дыҟам.
Абарҭ, Сара схазҵауа ахәыҷқәа иреиуоу аӡәы дзырҩашьауа изы, еиҳа еиӷьуп алу хаҳә ихәда иахшьны амшын далажьзар.
Унапы уарҩашьауазар, иҿахҵәа: иеиӷьуп абзазара уалазар, ҩ-напык уманы, бзанҵык иҿымцәаауа геена амцашыра уалажьзар аасҭа,
Уаҟа урҭ рыхәацқәа ԥсуам, рымцагьы ҿыцәаара ақәым.
Ушьапы уарҩашьауазар, иҿахҵәа: иеиӷьуп абзазара уцыркьуаны уалазар, уҩшьапык уманы еихсыӷьра зқәым геена амцеилашыра уалажьзар аасҭа,
Уаҟа урҭ рыхәацқәа ԥсуам, рымцагьы ҿыцәаара ақәым.
Убла уарҩашьауазар, иҭжәа: иузеиӷьуп узблак ала Анцәа иаҳра уаҭаар, ҩ-блакы уманы геена амцеилашыра уалажьзар аасҭа,
Уаҟа урҭ рыхәацқәа ԥсуам, рымцагьы ҿыцәаара ақәым.
Избан акәзар зегьы мцала ирыцқьахоит, иарбан ԥсаҭатәзаалакь џьыкала иҵаахоит.
Аџьыка ибзиоу, ихәарҭоу акы ауп; аха аџьыка ҵаамзар излоуҵаарызеи? Аџьыка шәылаз, шәара-шәара хирла шәеизыҟаз.
Уантәи иҿынеихан, Иордан нырцәала, Иудеиа аҳәаақәа рҿы дааит. Ҩаԥхьа ажәлар идеизалоит; ишиҵасыз аиԥш, деиҭалагоит дырҵара-иуазҳәара.
Афарисеицәа ааидгылан, иазҵаара иалагеит, дԥышәауа: иқәнагоума ахаҵа изы иԥҳәыс лылҵра?
Иара аҭакс иреиҳәоит: ишәиҭазеи Моисеи ԥҟарас?
Дара иарҳәоит: Моисеи аилыҵгатә шәҟәы шьҭаҵаны аилыҵра азин ҟаиҵеит.
Иисус аҭакс иреиҳәоит: шәгәымбылџьбарара иахҟьаны ауп уи абри аҩыза аԥҟара зышәзиҩыз;
Аханатә, Анцәа ианишауаз, хаҵаны-ԥҳәысны ишеит.
Убри аҟнытә ауаҩы иаби иани ныжьны,
Иԥҳәыс иҽлыдикылоит, рҩыџьагьы цәеижькхоит, урҭ шьҭа ҩыџьаны изыҟалом, цәеижькуп.
Убри аҟнытә Анцәа иеидикылаз ауаҩы еилыхтәыс изыҟамлааит.
Аҩны иҵаҩцәа ҩаԥхьа убри атәы иазҵааит.
Иара ираҭеикуеит: зыԥҳәыс илылҵны даҽаӡәы даазгауа, лҿаԥхьа агәнаҳа даҵалоит, дкалҭшьҭаныҟәоит.
Аԥҳәыс лхаҵа дилҵны даҽаӡәы диццар, убригьы убри аҩыза агәнаҳа даҵалоит, дкалҭшьҭаныҟәоит.
Ишҟа ахәыҷқәа ааргауан, дырхьысразы, аха аҵаҩцәа инарышьҭуамызт.
Ари аниба, Иисус ԥсахеибакрала иреиҳәоит: ахәыҷқәа Сара сахь иаашәышьҭла, шәырԥырхагамхан, урҭ иреиԥшу роуп Анцәа Иаҳра зтәу.
Иаша-ҵабыргла ишәасҳәоит: Анцәа Иаҳра ахәыҷы иеиԥш издызымкылауа, уахь дызнеираны дыҟаӡам.
Иааигәыдикылан, инапқәа ҩарықәҵаны иԥшьеит.
Амҩа даннықәлоз аамҭазы, аӡә дааидыххылан, иҿаԥхьа дшьамхнышгыланы диазҵааит: Арҵаҩы ҳалал! наӡаӡатәи аԥсҭазаара аиуразы иҟасҵарызеи?
Иисус ус иеиҳәоит: Сара аҳалал ҳәа узсыԥхьоузеи? Анцәа заҵәык иоуп иҳалалу.
Иудыруеит аԥҟарақәа: укалҭ уашьҭамныҟәан; уаҩ думшьын; умӷьычын; мыц шаҳаҭра умун; уаҩы игәы нумырхан; уаби уани ҳаҭыр рықәҵа.
Иара аҭакс иҳәоит: Арҵаҩы! убарҭ зегьы сара санқәыԥшыз аахыс срықәныҟәоит.
Иисус, уи днаизыԥшын, бзиа дбаны иеиҳәоит: акоуп иугу: уцаны, иумоу зегьы ҭины, аччиацәа ирызша, убасҟан ажәҩан аҿы ахазына узыԥшуп; нас уааины, аџьар аашьҭыхны Сара усхьыԥшы.
Иара арҭ ажәақәа лаиқәыӷәӷәан, илахь ааиқәҵаны насҭха дҩагылт, избан акәзар, уи даараӡа ибеиаз аӡә иакәын.
Икәша-мыкәша днаԥш-ааԥшны Иисус иҵаҩцәа иреиҳәоит: амазара змоу Анцәа Иаҳрахьы анеира заҟа ицәуадаҩузеи!
Иҵаҩцәа ииҳәаз ажәа рыԥсы рыхнаҟьеит. Аха Иисус ҩаԥхьа аҭакс иреиҳәоит: ахәыҷқәа! амазара иеигәыӷуа изы Анцәа Иаҳра аҭалара заҟа иуадаҩузеи!
Амахҽ агәыр аҵа аклысра еиҳа иазыманшәалоуп, амазарауаҩ Анцәа Иаҳра иҭалара аасҭа.
Абри мыцхәы иџьашьауа, дара-дара еибырҳәауан: изылшауада ахҿыхра?
Иисус, дара дҩарзыԥшын иҳәоит: ауаа уи рылашуам, аха Анцәа уи имч ақәымхауа иҟам; Анцәа зегьы илшоит.
Пиотр Уи абас иеиҳәауа далагеит: ҳарҭ, абар, зегьы ныжьны Уара ҳаухьыԥшит.
Иисус аҭакс иреиҳәоит: иаша-ҵабыргла ишәасҳәоит: аӡәгьы ыҟам, ма зыҩны, ма зашьцәа, ма заҳәшьцәа, ма заб, ма зан, мамзаргьы зыԥҳәыс, ма зыхшара, ма зыдгьыл Сареи Аевангелиеи ҳзы инзыжьыз,
Иахьа, абарҭ ашьҭазааратә аамҭақәа рзы, шәынтә рыла еиҳаны аҩнқәа, аишьцәа, аиҳәшьцәа, абацәа, анацәа, ахшара, адгьыл, ԥхьаҟатәи наӡаӡатәи аԥсҭазаара змауа.
Аԥхьа игылақәоу шьардаҩы ашьҭахьҟа иагашт, ашьҭахьҟа игылақәоу аԥхьаҟа ииасышт.
Иерусалимҟа ианыхәноз аамҭазы, Иисус раԥхьа дгыланы днеиуан, иҵаҩцәа гәыҭҟьа-ԥсыҭҟьаха иҟан, ирышьҭанеиуаз шәаӡыӡон. Ҩаԥхьа ажәаҩаҩык даарыԥхьан, изыԥшу атәы деиҭалацәажәауа далагеит:
Абар, Иерусалим ҳахәноит, Ауаҩытәыҩса Иԥа аԥхьаԥшьаҩцәеи ашәҟәдырыҩцәеи дрыҭахоит, урҭ, ашьра наиқәҵаны, Анцәа Ҵабырг дыззымдыруа дрырҭоит;
Уи иларҟәра иалагашт, ислашт, иҿажьцәалашт, дагьыршьышт; ахымш рыҽны иԥсы ҭалап.
Убасҟан Зеведеи иԥацәа, Иакови Иоанни, наидгыланы иарҳәоит: Арҵаҩы! иаҳҭахуп ҳазуҳәауа ҳзыҟауҵаразы.
Иара иреиҳәоит: ишәҭахузеи ишәзыҟасҵарц?
Дара иарҳәоит: удуура-лашараҿ аҭыԥ ҳаҭ, аӡә уарӷьарахь, егьи уармарахь ҳтәаразы.
Аха Иисус иреиҳәоит: шәызҳәауа шәыздырӡом; Сара изжәуа аҿа шәзыжәрыма, Сара аӡы сҽызлаӡаасхуа алагьы аӡӡаахра шәылшарыма?
Дара аҭак ҟарҵоит: иҳалшоит. Иисус иреиҳәоит: Сара изжәуа ала жәжәышт, аӡы сҽызлаӡаасхуа аӡӡаахралагьы шәҽӡаашәхышт;
Аха Сара сарӷьараҿи сармараҿи артәара аӡбара Сара снапы ианым, иззырхиоу роуп уаҟа итәауа.
Ари заҳаз ажәаҩык Иакови Иоанни рахь рыгәқәа нхеит.
Иисус урҭ даарыԥхьан иреиҳәоит: шәара ижәдыруеит аҳцәас иҟоу ажәлар ишрықәиҭу, руаа дуқәагьы урҭ рзин рымоуп;
Аха шәара шәыҩнуҵҟа убри аҩыза ҟамлароуп: шәыбжьара аиҳабра зҭаху маҵуҩыс дшәоуааит;
Шәыҩнуҵҟа аԥхьагылара иеилаҳауа, зегьы тәыс дышәзыҟалааит;
Избан акәзар Ауаҩытәыҩса Иԥагьы дзааз Иара имаҵ руларазы акәӡам, ихаҭа амаҵ иуразы, иԥсгьы шьардаҩы рыԥсҿыхра иеиҭаразы ауп.
Инеиуеит Иерихон. Иҵаҩцәеи ҵҩа змам ауаажәлари ицрыссы, Иерихон далҵны данцауаз аамҭазы, алашә ччиа Вартимеи, Тимеи иԥа, амҩа дантәалан, иниас-ааиасуаз дрыҳәауа.
Ус, ари Иисус Назареи иоуп ҳәа аниаҳа, аҳәҳәара, аҿыҭра даалегит: Иисус Давид-иԥа! срыцҳашьа.
Шьардаҩы уи иҿеихакра рҽазыркит; аха иара еиҳагьы ибжьы хаицалт: Давид Иԥа! срыцҳашьа.
Иисус дааҭгылан, даашәыԥхьа ҳәа реиҳәеит. Алашә дааԥхьауа иарҳәеит: умшәан, уҩагыл, Иара дуԥхьеит.
Уи, хыхьтәи ицәашәҵатә ааишәыхны, дҩагылан, Иисус иҟны днеит.
Иисус, аҭак иҭауа диазҵааит: иуҭахузеи Сара сахьтә? Алашә ус иеиҳәоит: Арҵаҩы! сыблақәа ирбауа аҟалара.
Иисус иаҭеикит: уца, иумоу ахаҵара уҿнахт. Иара убри аамҭазыҵәҟьа, иблақәа аахтны, Иисус днаихьыԥшны амҩа днықәлеит.
Иерусалими, Виффагиеи, Вифаниеи, Елонтәи ашьхареи ианырзааигәаха, Иисус иҵаҩцәа рахьтә ҩыџьа дәықәиҵеит,
Абас раҳәаны: шәазца, ишиашоу шәҿаԥхьа ишьҭоу ақыҭа; убри шәышналалакҵәҟьа, иаразнак, макьана уаҩы дызқәымтәац ҽадак кыдҿаҳәаланы ижәбоит; иааԥыртны иаажәга.
Иҟашәҵауа закәызеи ҳәа аӡә ак шәеиҳәар, аҭакс Иҳақәиҭу иҭахуп ҳәа иашәҳәа; убасҟан иаразнак абрахь иааиҭиуеит.
Урҭ цан, амаҩду аҟны икыдҿаҳәалаз уи аҽадабжьатә рыԥшаан, иааԥдыртит.
Убраҟа игылаз шьоукы абас рарҳәеит: иҟашәҵауа закәызеи, аҽадҳәыс зыԥшәыртуазеи?
Урҭ Иисус ишиҳәахьаз аиԥш, аҭак рырҭоит; нас иоурышьҭит.
Аҽадҳәыс рыманы Иисус иҟны иааит, рымаҭәақәа ҩақәырҵеит; Иисус иара дҩақәтәеит.
Шьардаҩы имҩаҿ рцәашәҵатәқәа кадыршәуан, егьырҭ аҵлақәа рымахәқәа хыҵәҵәаны имҩа ианырыԥсалон.
Иаԥхьа инеиуазгьы, ишьҭанеиуазгьы рыбжьы ҩыҭцаны ҿырҭуан: осанна! дыԥшьоуп Иҳақәиҭу ихьӡала иаауа!
Иԥшьоуп Иҳақәиҭу ихьӡала иаараны иҟоу ҳара ҳаб Давид иаҳра! осанна хахьӡа!
Иисус Иерусалим далалт, аныҳәарҭа дҭалт; зегьы аниба, данрыхәаԥш, аамҭа акыр ихьшәахьан азы, ажәаҩаҩык иманы Вифаниаҟа дцеит.
Адырҩаҽны, Вифаниа иалҵны ианаауаз, Иара дымлашьит;
Харантә, бӷьыла иҭалаҳаны иҟаз алаҳаҵла аниба, акыр ҿазар ҳәа иҿынаихеит; аха, даннадгыла, бӷьымзар егьимбеит, избан акәзар макьана алаҳақәа ираамҭамызт.
Иисус иҳәеит: абыржәынахыс, наӡаӡа, уара ушәыр уаҩы имфааит. Иҵаҩцәа ари раҳауан.
Иерусалим иааит. Иисус абааш дныҩнашылан, уатәи аҭиҩцәеи аахәаҩцәеи рдәылцара далагеит; аԥара ԥыргаҩцәа реишәақәеи аҳәыҳә ҭиҩцәа ррымӡқәеи хиршәҭит.
Аныҳәарҭа аҩнуҵҟала маҭәак амҩаԥгара уаҩ дақәиҭитәуамызт.
Идирҵауан, иҳәауа: ианӡами: жәларыс иҟоу зегьы рзы Сара сыҩны аныҳәарҭа ҩны ахьӡхоит? Шәара уи абрагь ҭыԥс иҟашәҵеит.
Ашәҟәдырыҩцәеи аԥхьаԥшьаҩцәеи ари анраҳа, дышҭадырхашаз ашьҭалт; убас еиԥш Иара ицәшәауан, избанзар ажәлар зегьы иҵара-иуаз џьаршьауан.
Ианыхәла, ақалақь далҵны дцеит.
Ашьжьымҭан, ииасны ишцоз, алаҳаҵла ныҵҩаа ишцаз рбеит.
Иҟаз ааигәаларшәаны, Пиотр Уи иеиҳәоит: Арҵаҩы! иумбои, иушәиз алаҳаҵла ныҵҩаа ишцаз.
Иисус ус раҭеикуеит:
Анцәа ихаҵара шәымаз. Иаша-ҵабыргла ишәасҳәоит: абри ашьха, гәыҩбара умамкәа иазхаҵаны: уҽышьҭыхны амшын уҽҭажь ҳәа азуҳәар, уажәақәа шынаӡауа, иара убас иарбанзаалакь узҳәауагьы.
Убри аҟнытә ишәасҳәоит: шәызҳәозаалакь, ишәҭаххалакь, ихашәҵа, ишәоуеит ҳәа ишәшьа, убас иагьыҟалоит.
Шәанныҳәо аамҭазы, аӡә иахь ишәымоу гәынамӡара ыҟазар, ианашәыжь, Жәҩан иҟоу Шәаб шәара шәыгәнаҳарақәа шшәанаижьуа аиԥш:
Ианашәмыжьуазар, Жәҩан иҟоу Шәаб шәара шәыгәнаҳарақәагьы шәанаижьрым.
Ҩаԥхьа Иерусалим иааит. Аныҳәарҭаҿ даннеиааиуаз, аԥшьаҩеиҳабацәеи, ашәҟәдырыҩцәеи, аиҳабацәеи наидгыланы
Иарҳәоит: иарбан зину Уара абри злаҟауҵауа? иузҭада Уара абри аҩыза амчра?
Иисус аҭакс иреиҳәоит: Саргьы шәара аказы сшәазҵаауеит, аҭак сышәҭ, убасҟан Саргьы абри злаҟасҵауа амчратә шәасҳәоит;
Иоанн иӡӡаахра жәҩантәыла акәзу, мамзаргьы уаҩытәыҩсатәла иҳәаақәҵазу? аҭак сышәҭ.
Дара-дара ргәаанагарақәа еимҵаркуа иалагеит абас: жәҩантәыла ауп ҳҳәар, Иара ус акәзар, игәра зыжәымгазеи? иҳәоит,
Уаҩытәыҩсатәла ауп ҳәа аҳәарагьы рзыгәаӷьуамызт ажәлар ирыцәшәон, избан акәзар Иоанн, ииашаны, иԥааимбару аӡә иоуп ҳәа ихәаԥушан.
Нас Иисус иаҭаркит абас: иҳаздырам. Иисусгьы дара ираҭеикит: абри сзырҟаҵо амчратә Саргьы ишәасҳәом.
Далагеит ажәамаанала рацәажәара: аӡәы аӡахәақәаҵа ҟаҵаны, иҭахкааны, иеиҳәасгьы адгьыл ҩҭыжааны, аҟәарч ҭаргыланы, аӡахәааӡаҩцәа ирымаданы даԥырҵит.
Ианаамҭаха, аӡахәааӡаҩцәа амаҵуҩы дырзишьҭит урҭ рахьтә ашәырҽаҩра идикыларазы;
Дара уи дааныркылан, дыпҟаны, акгьы имҭакәа доурышьҭит.
Ҩаԥхьа даҽа маҵуҩык дишьҭит; убригьы хаҳәла ихы ҭаԥҽны, ицәа ԥҽны доурышьҭит.
Ҩаԥхьа даҽаӡәгьы дишьҭыхт: убригьы дыршьит; убас егьырҭ шьардаҩгьы, ма рцәа иҭырцон, ма иршьуан.
Бзиа иибауаз даҽа ԥакгьы диман; аҵыхәтәан дишьҭит, абас ҳәауа: ма сԥа ицәыԥхашьап;
Аха аӡахәааӡаҩцәа дара-дара абас еибырҳәеит: ари иҭынха иоуп; шәаала, даҳшьып, иҭынхарагьы ҳара иаҳтәаҳтәып.
Дԥах дааныркылан, дышьны, ақәаҵа дҩыҵганы дкарыжьит.
Иҟаиҵараны иҟоузеи аӡахәақәаҵа аԥшәма? Днеины аӡахәааӡаҩцәа ишьуеит, аӡахәақәаҵагьы даҽа шьоукы ирымаидоит.
Мшәан шәарҭ шәамыԥхьаӡаци Аҩыраҿы абас аиԥш ала иану: аргылаҩцәа мап зцәыркыз ахаҳә, акәакьҭа иахадараны иҟалеит:
Ари Иҳақәиҭу ила иҟалаз, ҳаблақәагьы ирзымбатәбароу акы ауп.
Ирҭахын убасҟан Иара деиқәԥах дыркразы, аха ажәлар ирыцәшәон; избан акәзар ииҳәаз ажәамаана дара ишрызкыз рдырит; Иара дааныжьны иҩықәҵны ицеит.
Изырышьҭит афарисеицәеи иродианааи иреиуаз шьоукы, ажәала дыркразы.
Урҭ ааины, инаидгыланы иарҳәоит: Арҵаҩы! ҳара иаадыруеит Уара ушиашоу, аӡәы игәы аҟаҵара аҽазкра ушашьҭам, избан акәзар уаҩ деилухуам, иаша-ҵабыргла Анцәа имҩа дурҵоит; акьесар аҳаза иҭара қәнагоу иқәнагаму? иаҳҭару иаҳамҭару?
Аха Иара, урҭ ргәыҩбара дырны, иреиҳәоит: сызԥышәшәауазеи? исзаажәга адинари, сахәаԥшразы.
Иааргеит. Нас иреиҳәоит: абраҟа иану асахьеи аҩыреи зтәыда? Дара иаҭаркит: акьесар итәуп.
Иисус урҭ ираҭеикуеит: акьесар иитәу акьесар ишәҭала, Анцәа иитәу Анцәа. Уамашәа ибаны дџьаршьауан.
Нас иҭааит абзахара-агылара ыҟам ҳәа зҳәауа асаддукеицәа, иагьиазҵааит, абас ҳәауа:
Арҵаҩы! Моисеи иаҳзаниҵеит: аешьа аешьа дицәыԥсны иԥҳәыс даанхар, хшара иҭнымхазар, усҟан, иаанхаз аешьа уи иԥҳәыс дигааит, иашьа ишьҭрагьы иациҵааит.
Иҟан быжьҩык аишьцәа; раԥхьатәи ԥҳәыс дааигеит, хшара димаӡамкәа иԥсҭазаара далҵит;
Егьи дигеит лара, иара убригьы дыԥсит, хҭылҵ даанмыжьӡакәа; убас ахԥатәигьы.
Дара абыжьҩыкгьы лара дыргеит, хшарагь рыҭнымхеит. Урҭ зегь рышьҭахь аԥҳәысгьы дыԥсит.
Абас, агылараан, иангыло, лара дзыԥҳәысхауа руа дарбану? избанзар, абыжьҩыкгьы ирымаз аӡә лакәын.
Иисус абас аиԥш раҭеикит: заҟа шәҩашьоузеи, Аҩыра иануи Анцәа имч-илшара дуи ртәы ахьышәзымдыруа акәӡами ари зыхҟьауа?
Аԥсцәа рахьтә агылара ашьҭахь, ԥҳәысгьы дааргом, хаҵагьы ицом, урҭ ажәҩан иалоу Амаалықьцәа иреиԥшзаауеит.
Аԥсцәа гылараны ишыҟоу Моисеи ишәҟаҿы Анцәа акәыкәымдараҿ иеиҳәаз атәы шәамыԥхьаӡаци: Сара Авраам Синцәоуп, Исаак Синцәоуп, Иаков Синцәоуп?
Анцәа аԥсцәа Дрынцәаӡам, абзацәароуп Уи Дзынцәоу. Абасала, шәара шьарда шәацәыхҟьоит.
Реимакқәа ирзыӡырҩуаз, Иисус аҭакқәа бзианы ишыҟаиҵауаз збауаз шәыҟәдырҩык, Уи днаидгыланы диазҵааит: аԥҟарақәа зегьы раԥхьа игылоу арбану?
Иисус ус иаҭеикит: аԥҟарақәа зегьы раԥхьа игылоуп: Иуаҳа, Израил! Иҳақәиҭу Ҳанцәа Иҳақәиҭу иаӡәу иоуп;
Бзиа дба Иуқәиҭу Унцәа угәынаӡала, уԥсынаӡала, удырранаӡала, улшара наӡала: абар, абри ауп, аԥхьа игылоу аԥҟара!
Аҩбатәигьы убри иеиԥшуп: бзиа дба иузааигәоу ухы еиԥш: арҭ иреиҳау даҽа ԥҟарак ыҟам.
Ашәҟә-дырҩы Иара ус иеиҳәоит: ибзиоуп, Арҵаҩы! Анцәа даӡәуп, Иара ида даҽаӡәгьы дыҟам ҳәа иуҳәаз иашоуп;
Гәы-наӡала, хшыҩ-наӡала, ԥсы-наӡала, лшара-наӡала Иара ибзиабара; иуԥнугьы ухы еиԥш ибзиабара былтәыси ԥсаҭатәыси иҟоу зегьы иреиҳауп.
Иисус уи ҟәыӷарала аҭак шыҟаиҵаз аниба, иеиҳәоит: Анцәа Иаҳра рацәак уацәыхарам. Абри ашьҭахь Иара иазҵаара аӡәгьы изыгәаӷьуамызт.
Аныҳәарҭаҿ идырҵауа-дуазҳәауа Иисус иҳәон: ашәҟәдырҩцәа Иисус Давид диԥоушәа зырҳәауазеи?
Иара Давид ихаҭа, Аԥсы Цқьа игәаҳәара иныруа иҳәон: Иҳақәиҭу Сара Исықәиҭу иеиҳәеит: сарӷьараҿ утәа, уаӷацәа ырҭаслымны Ушьапаҿы исыриаанӡа.
Абасала, Давид ихаҭа Уи Иҳақәиҭу ҳәа изиҳәоит: нас Иара дызлаиԥахозиз? Ажәлар рацәаҩны Уи гәахәарала изыӡырҩуан.
Иҵара-иуаз аҟны иреиҳәауан: шәхы рцәышәыхьчала амаҭәауқәа зышәҵаны аныҟәара згәаԥхауа, жәлар реизарақәа рҿы асаламқәа раиура иазгәышьуа,
Асинагогақәа рҟны аԥхьатәара, ачарақәа рҿы аханы атәара згәаҳәауа ашәҟәдырҩцәа,
Аҳәса еибацәа рыҩнқәа зыхәлабгауа, ауаа иахьырбарҭоу акыраамҭа иныҳәауа, урҭ ақәыӡбра ӷәӷәа раҭәахоит.
Днатәеит Иисус ахазынаҭра аҿаԥхьа, ажәлар уахь аԥара иҭарыԥсоз дазыԥшуа. Абеиацәа шьардаҩы акыр ҭарыԥсон.
Ԥҳәыс еиба рыцҳак дааин ҩ-лептак, уи кондрантк артәон, ҭалыԥсеит.
Иисус иҵаҩцәа даарыԥхьан иреиҳәоит: иаша-ҵабыргла ишәасҳәоит, абри аԥҳәыс еиба рыцҳа зегьы реиҳа аҭаԥсарҭа ишҭалыԥсаз;
Избан акәзар зегьы ирымыцхәыз ҭарыԥсон, лара нанамгарала дшыҟазгьы, хныҟәгагас илымаз зегьы ҭалыԥсеит.
Аныҳәарҭа данҭыҵуаз аамҭазы, иҵаҩцәа руаӡә иеиҳәоит: Арҵаҩы! иубоума, изакәытә хаҳәқәоу, изакәытә хыбрақәоу!
Иисус уи иаҭеикит: иумбои абарҭ ахыбра дуқәа? убарҭ зегьы ԥыххааса иқәҵахоит, убри аҟнытә араҟа хаҳәыки-хаҳәыки еиқәны иаанхарым.
Елеон ашьхараҿ, аныҳәарҭа иамариашаны дантәаз аамҭазы, иҵаҩцәа Пиотри, Иакови, Иоанни, Андреии имала иазҵаауан:
Иҳаҳәа абри аныҟалауа, дыргасгьы иаиоурызеи урҭ рынаӡара?
Аҭак рыҭауа, Иисус иҳәоит: шәгәышәҽаныз, џьара аӡәы шәхимхразы;
Избан акәзар шьардаҩы Сыхьӡала ицәырҵраны иҟоуп, ари Сара соуп ҳәагьы рҳәалашт, шьардаҩгьы хырхышт.
Аибашьрақәеи аибашьратә ӡбахәқәеи аншәаҳауагьы, шәымшәаӡыӡан; избан акәзар уи ҟалараны иҟоуп, аха макьана иҵыхәтәантәым.
Иеиҿагылараны иҟоуп ажәлари ажәлари аҳреи аҳреи; џьараџьара адгьылҵысрақәа ҟалашт; иҟалашт амлакрақәеи агәыҭҟьаԥсыҭҟьарақәеи. Ари агәаҟрақәа ирылагамҭоуп.
Аха шәарҭ шәхы шәахылаԥш; избан акәзар аӡбарҭақәа шәрырҭауа, асинагогақәа рҿы шәрыпҟауа иалагоит, Сара сымшала ахылаԥшцәеи аҳцәеи рҿаԥхьа шәықәдыргылашт, шаҳаҭра шәуразы.
Аха заа, абри аԥхьа, ажәларқәа зегьы рыбжьара Аевангелие рыларҵәахоит.
Аӡбарҭахьы шәрыманы иандәықәлауа, заа иаҳҳәаша ҳәа хәыцырҭаха ишәымкын, ишәҳәаша архиара-армазеира шәҽазышәымкын; ҳәатәны ишәаҭәашьахаз шәҳәала: избан акәзар усҟан ишәҳәауа зҳәауа шәара шәакәӡам Аԥсы Цқьа иоуп.
Убасҟан аешьа аешьа аԥсра даиҭашт, абгьы ихшара; ахшарагьы изыхшаз ирҿагылашт, иагьыршьышт.
Сыхьӡ аҵыхәала зегьы цәымӷыс шәыркышт; аҵыхәтәанынӡа изычҳаз, излаӡаз дҿыххоит.
Аԥааимбар Даниил ила зыӡбахә ҳәоу аҭацәра хәымга иахьаҭыԥым игыланы ианыжәбалакь, абри иаԥхьауа идырааит, Иудеиа иаху ауааԥсыра ашьхақәа рахь еибарыҩны ишцаша;
Ахыбра иқәу иакәзар, аҩны акы адәылгаразы албаара иҽазимкааит;
Амхурсҭа иахугьы, имаҭәа игаразы ишьҭахьҟа дыхнымҳәааит;
Уаӷеимшхара рымоуп урҭ амш-каамеҭқәа раан зцәа зтәым аҳәсеи агәыԥҳәԥы иаҵоу асабицәеи!
Шәныҳәала, шәыԥхарсра аӡынра иақәымшәаразы.
Избан акәзар убасҟан зеиԥш аԥсабара аханатә, Анцәа ианиша инаркны иазымдыруа, иадыррангьы иҟам агәырҩа ду аҭаашт.
Аха убарҭ амшқәа Иҳақәиҭу имыркьаҿыр, иарбан цәеижьзаалакь аҽазыхьчарымызт; аха Иара иаликааз раҳаҭыр азы урҭ амшқәа кьаҿхоит.
Убасҟан, аӡәы абар, Христос абраҟа дыҟоуп, мамзаргьы абнаҟа ҳәа иҳәаргьы, агәра шәымган.
Избан акәзар амц-христосцәеи амц-ԥааимбарцәеи гылоит, адыргақәеи аџьашьатәқәеи рыҟаҵара иалагоит, иалшауаны иҟалар, иалкаақәоугьы рхыхразы.
Шәара шәхы шәыхьча; абар, абарҭқәа зегьы ртәы заа ишәасҳәеит.
Убасҟан, убарҭ агәырҩамшқәа рышьҭахь, амра лашьцашт, амзагьы алашара ахылнажьшам,
Аеҵәақәагьы ажәҩан илкыдыбгашт, жәҩанаҿтәи амчрақәагьы ҵысышт.
Убасҟан ирбашт Ауаҩытәыҩса Иԥа идуура, ихьӡ-иԥша дыргәылашауа аԥҭақәа дрыла дшаауа.
Иагьааишьҭышт Иара Имаалықьцәа, аԥшьыԥшак ахьынӡанаӡааӡауа, адгьыли ажәҩани рхы-рҵыхәа зегьы рахьтә Иара иаликаахьоу еизигашт.
Шәазыԥшы алаҳаҵла: уи амахәҭақәа ҟәатаханы, абыӷьқәа аунашьҭуа ианалагалакь, ижәдыруазааит аԥхынра шааскьауа.
Убас, убарҭқәа зегьы аныжәбалакь, ижәдыруазааит зегь шааскьаз, ашәхымс ишылагылоу.
Иаша-ҵабыргла ишәасҳәоит: абри ашьаҭара ииасаанӡа абри зегьы ҟалараны ишыҟоу.
Ажәҩани адгьыли ииасышт, аха Сара сажәақәа ииасрым.
Уи амши асааҭи ртәы аӡәгьы издыруам, ажәҩан Амаалықьцәа ракәыз, Аԥа иакәыз, Аб иоуп издыруа;
Абас, шәҷаԥшьала, шәныҳәала; избан акәзар уи аамҭа анааиша шәыздырам.
Зыҩны ааныжьны амҩа иқәлауа ауаҩы, имаҵуцәа иҩны ахылаԥшра рыдиҵоит, доусы иус дазхьаԥшрацы, агәашәхьчаҩгьы игәиҽанҵаны.
Шәаргьы, иара убас, шәҷаԥшьала; избан акәзар аҩнаҭа аԥшәма данааиша шәыздыруам ианааилалашьцахьоу аума, ҵхагәаны аума, мамзаргьы арбаӷьқәа ианеиларыԥсауа аума, ашацкыразы аума,
Шәгәышәҽанӡамкәа, шәшыцәоу, дшәыхҭыгәымларазы.
Шәара ишәасҳәауа зегьы ирасҳәауа ауп: шәҷаԥшьала.
Ҩымш ааҵыр, Амшаԥ ныҳәеи ачамҵәыҵә акреи ааираны иҟан; аԥшьаҩ-еиҳабацәеи ашәҟәдырыҩцәеи Иара ишьҭазаауа ишьҭан, маанала дыкны дыршьразы;
Аха ирҳәон: аныҳәазы акәымхароуп, ажәлар еилаҩеиламсразы.
Уи Вифаниа даныҟаз, ацәеилабааратә чмазара зыхьуаз Симон иҩнаҭа данаҭаз, данықәиаз, дышьҭаиа-акранифоз, убрахь дыҩналт ԥҳәыск, амармыш еирыӡ иҭаҭәаз, даараӡа зыхә дууз анардтә хәша лыманы, нас, изҭаз ааԥҽны, ахәша зегьы ихы иақәылҭәоит.
Шьоукы уи гәалсс иҟарҵеит, дара-дара еибырҳәауан: уи ахәша абас ԥхасҭас иҟаҵатәызма?
Иҭины, хышә динари реиҳагьы аҭныхны аччиацәа ирызшазар ауан. Илзаӷьуан.
Аха Иисус иҳәоит: шәылҟәаҵ, лгәы зыншәырхозеи? Уи Сара аус бзиа сзыҟалҵеит.
Избан акәзар аччиацәа шәара еснагь ишәыцҟазаауеит, ианышәҭаххо шәгәыразра рыдҵара шәылшалоит, Сара еснагь сшәоуам.
Уи илылшауаз ҟалҵеит: саныржуазы заа Сцәеижь ахәша ахьылшьит.
Иашала ишәасҳәоит: абри Ажәабжь бзиа ахьрыладырҵәо адунеи зегьы аҿы, абри аԥҳәыс илуз атәгьы рҳәалашт, даларгәалашәаразы.
Иуда Искариот, ажәаҩаҩык ируаӡәыз, иҿынеихан аԥшьаҩеиҳабацәа рахь дцеит, дара дриҭаразы.
Урҭ уи анраҳа, иеигәырӷьеит, араӡны дақәдыргәыӷит. Иаргьы дара дриҭаразы аамҭа маншәалак дашьҭан.
Аԥхьатәи ачамҵәыҵә-мшазы, амшаԥ сыс аныршь, иҵаҩцәа иарҳәоит: иабауҭаху амшаԥ сыс афара? ҳцаны иҳархиарын.
Ҩыџьа иҵаҩцәа ишьҭуеит, абас раҳәаны: шәца ақалақь ахь; дышәԥылоит еирыӡла аӡы зманы инеиуа аӡәы; шәихьыԥшны шәцала,
Убри дахьыҩналауа аԥшәма иашәҳәоит: Арҵаҩы иҳәоит: сҵаҩцәеи Сареи амшаԥ сыс ахьаҳфара иарбан уадоу?
Иара ишәирбоит асасааирҭа еихых-еиҵых, ихҟьаны, ирхианы; убарҟа ишәырмазеи.
Иҵаҩцәа рҿынархан ицеит, инеит ақалақь аҿы, ирбеит, ишреиҳәахьаз аиԥш; идырхиеит Амшаԥ уаххьа.
Ианыхәла, ажәаҩаҩык иманы днеит.
Итәаны акыршырфауаз, Иисус иҳәоит: иашала ишәасҳәоит, шәарҭ ишәуаӡәу, акыр сыцызфауа, сиҭираны дыҟоуп.
Ари дара рылахь еиқәнаҵеит, аӡәаӡәала абас иарҳәауа иалагеит: сара сакәзар? егьигьы: сара сакәзар?
Иара аҭакс иреиҳәоит: ажәаҩаҩык ируаӡәу, асаан знапы сыцанызшьылауа.
Ус аума, анс аума, Ауаҩытәыҩса Иԥа, ишизану аиԥш дымҩасуеит; аха гәырҩацәгьа изыԥшуп Ауаҩытәыҩса Иԥа дызҭиуа: изеиӷьын уи ауаҩ дымир.
Акрыфара ишаҿыз, Иисус ача ҩышьҭыхны, иԥшьаны, иԥыҽҽны инарыҭаны иҳәоит: ишәыдышәкыл, ишәфала ари Сара Сцәеижь ауп.
Аҿа ҩышьҭыхны, Анцәа џьшьара иҭаны, инаганы ириҭеит; зегьы убри ала иржәуан.
Иреиҳәоит абас: ари шьардаҩы рыгәнаҳахыхразы икаҭәауа ауасиаҭ ҿыц иатәу Сара Сшьа ауп.
Иашала ишәасҳәоит: абыржәынахыс Сара шьҭа уаҳа абри аӡахәа, ажь-лыҵ, шызымжәуа, Анцәа Иаҳраҿы аҩ-ҿа аншәыцызжәра аҽнынӡа.
Аныҳәашәа ааҳәаны, Елеон ашьхарахь ицеит.
Иисус иреиҳәоит: шәара зегьы уаха Сара сзы шәҩашьашт; избан акәзар иануп: ахьча дықәысхып, иуасақәагьы еимпып;
Аԥсцәа рахьтә сангылалакь, шәаԥхьа Галилеиа снеиуеит.
Пиотр ус иеиҳәоит: зегьы ҩашьараны иҟазаргьы, сара сҩашьом.
Иисус ус иаҭеикит: иаша-ҵабыргны иуасҳәоит, уаха, абри аҵхаз, арбаӷь ҩынтә иҿнаҭаанӡа, хынтә усылҵуеит.
Аха иара еиҳагьы иҽадцаланы иҳәон: сышуцыԥсра здыруа сыҟазаргьы, Уара сулҵраны сыҟам. Абас рҳәауан егьырҭ аҵаҩцәа зегьы.
Иааит Гефсиманиа ҳәа изышьҭаз аҭыԥ аҟны; иҵаҩцәа иреиҳәоит: абраҟа шәтәаз, сныҳәауанаҵы.
Пиотри, Иакови, Иоанни уахь ицигеит; аԥсылмыткреи агәхьаагареи дрылагеит.
Иреиҳәоит: сыԥсы ԥсра-гәырҩала иџьабоит; абраҟа шәыҟаз, шәҷаԥшьала.
Ԥыҭк днаскьан, адгьыл аҟны иҽылкажьны дныҳәауан, иалшауаны иҟазар, изыԥшу иаҩсразы,
Иҳәауан: Авва, Саб! Уара зегьы улшоит; исаҩга абри аҿа; аха Сара исҭаху ала акәымкәа, Уара иуҭаху ала иҟалааит.
Дхынҳәны дааиуеит, ишыцәаз аниба, Пиотр иеиҳәоит: Симон! уцәоума? сааҭк аҷаԥшьара улымшеи?
Шәҷаԥшьала, шәныҳәала, ацәгьаԥышәара шәыхнамхразы: адоуҳа хырҟәысуам, ацәеижь ԥсыҽуп.
Нас ҩаԥхьа днасҭханы дныҳәауан, ииҳәаз ажәа еиҭаҳәауа.
Даныхынҳә, ҩаԥхьа урҭ шыцәаз ибоит: избан акәзар рыблақәа ааԥсауан; дара аҭакс иарҳәарыз рыздыруамызт.
Ахынтә раан дхынҳәны дааины иреиҳәоит: шәара шәшыцәац шәыцәоуп, шәыԥсы шәшьоит. Иазхоуп, аамҭа ааит; абар, Ауаҩытәыҩса Иԥа агәнаҳа змоу рнапахьы дрыҭахоит.
Шәгыл, шәаала: аа, сызҭиуа дааигәахеит.
Иара убри дшалацәажәауаз, абар, ажәаҩаҩык ируаӡәыз Иуда дааит аԥшьаҩ-еиҳабацәеи, жәлар-реиҳабацәеи, ашәҟәдырыҩцәеи иаарышьҭыз асақәеи абыҵқәеи зкыз ауаа рацәа ицны.
Иара дзиҭауаз дыргак аҳасабала иреиҳәахьан: сара исыгәӡуа Иара иоуп, дыжәга Убри, имырҳауҳаукәа.
Иҿынаихан, иаарласны Иара днаидгылан, иеиҳәоит: Равви! Равви! Дҩаигәӡит.
Дара рнапқәа ҩаикәыршаны дыркит, дбаандаҩыртәит.
Абраҟа игылаз руаӡә иаса ааҭиган, аԥшьаҩ-еиҳабы итәы длаисын, илымҳа ҩҿиҵәеит.
Убасҟан Иисус иреиҳәоит: абрагь шәишьҭоушәа асақәеи абыҵқәеи шәыманы шәааит, Сара сгаразы;
Ес-иаашар аныҳәарҭаҿы сшәыцҟан, ишәсырҵауан-суазҳәауан, аӡәгьы сышәкуамызт; аха Аҩыра иану наӡааит.
Убасҟан, Иара дааныжьны зегьы ҩеибарҩит.
Арԥыск, дшыхтыз, ашьаршьаф ҩаикәыршаны Иара днаишьҭалт; аибашьцәа дааныркылт,
Аха Иара, икәырша ааныжьны, дшыхтыз дрыцәцеит.
Иисус аԥшьаҩ-еиҳабы иҟны днаргеит; уаҟа аԥшьаҩ-еиҳабацәа зегьы, аиҳабацәа , ашәҟәдырҩцәа еизеит.
Пиотр Уи хара-хара, аԥшьаҩ-еиҳабы иашҭанӡа дишьҭан; уаҟа амаҵуҩцәа дрылатәаны амцаҟны иҽирԥхон.
Аԥшьаҩ-еиҳабацәа, убас асинедрион шынеибакыз, Иисус дызларшьшаз аршаҳаҭрақәа ирышьҭан, аха ироуамызт.
Иара изы шьардаҩы мыцшаҳаҭуан, аха урҭ ашаҳаҭрақәа азхомызт.
Шьоукы ҩагыланы, мыцшаҳаҭрала Иара иҿагылауан, иҳәауа:
Ҳара иҳаҳаит Уи абас аиԥш шиҳәауаз: Сара инапылаҟаҵароу абри аныҳәарҭа хәашхәаша иқәысҵоит, хымш рыла инапылаҟаҵарам даҽак сыргылоит.
Аха абри иеиԥшыз урҭ рышаҳаҭрақәагьы азхомызт.
Убасҟан аԥшьаҩ-еиҳабы агәҭаны дҩагыланы Иисус диазҵааит: Уара аҭак зумҳәауазеи? арҭ азышаҳаҭны иуҿадыргылауа закәи?
Аха Иара ҿиҭуамызт, егь раҭеикуамызт. Аԥшьаҩ-еиҳабы ҩаԥхьа диазҵааит, абас аиԥш иаҳәаны: Уара уоума Христос, Иԥшьоу Иԥа?
Иисус иҳәоит: Сара соуп; шәара дыжәбараны шәыҟоуп Ауаҩытәыҩса Иԥа амчра арӷьарахь дтәаны, Жәҩантә аԥҭақәа рылагьы даауаны.
Убасҟан аԥшьаҩ-еиҳабы, ишәыз ишәхаԥыжәжәаны, ҿааиҭит: уаҳа ашаҳаҭцәа заҳҭахузеи?
Шәара Уи иҿала Анцәа дыширџьауа шәаҳаит; шәгәы иаанагауазеи? Дара зегьы аԥсра иқәнагоуп ҳәа азырыӡбеит.
Шьоукы Иара иҿажьцәара иалагеит, ихы-иҿы хҩаны, иҿасны, иуҿасыз ддыр ҳәа иарҳәауан. Амаҵуцәагьы аҿақ-аҿақҳәа иҿасуан.
Пиотр ҵаҟа, ашҭаҿ дахьыҟаз, аԥшьаҩ-еиҳабы имаҵуҩы ҳәса иреиуаз,
Амцаҿ аҽырԥхара иаҿыз Пиотр данлыба, инҭкааны диҿаԥшуа, илҳәоит: уаргьы Иисус Назареитә уицын.
Аха иара мап икит, абас ҳәаны: исыздыруам, ибҳәауа закәу сзеилкаауам. Наҟ, аԥхьаҟа, ашҭа дынҭыҵит; арбаӷьгьы ҿнаҭит.
Амаҵуҩԥҳәыс, уи дырҩагьых данылба, уаҟа иеилагылаз иралҳәоит: ари дара дреиуоуп.
Иара ҩаԥхьа мап икит. Ԥыҭрак ашьҭахь, убраҟа игылақәаз Пиотр иарҳәоит: уара, ииашаҵәҟьаны, урҭ уреиуоуп, Угалилеиатәуп уцәажәашьа ус иҟоуп.
Иара ус шакәым агәра дыргара, ақәра далагеит: шәара шәызҿу Ауаҩы дсыздыруам.
Убасҟан арбаӷь аҩынтә ракәны иҿнаҭит. Убри аамҭазы Пиотр игәалашәеит Иисус иеиҳәахьаз ажәа: арбаӷь ҩынтә иҿнаҭаанӡа хынтә усылҵуеит. Инеимаҭәаны аҵәыуара далагеит.
Ашьжьымҭан, иаарласӡаны аԥхьаԥшьаҩцәеи, ашәҟәдырҩцәеи, убас асинедрион зегьы ҩеилацәажәан, Иисус деиқәԥах дҿаҳәаны Пилат дирҭеит.
Пилат Уи диазҵааит: Уара Иудеиаа Раҳ уоума? Иара аҭак ииҭоит: уара иуҳәоит.
Аԥхьаԥшьаҩцәа ихарартәуаз рацәан.
Пилат ҩаԥхьа диазҵааит: Уара акгьы аҭак ҟаумҵаӡои? иумбои заҟа ухарартәуа?
Аха Иисус ари акагьы ахимҳәааит, Пилат иакәзар, уи уамашәа ибеит.
Ес-ныҳәа уи дара зыӡбахә рҳәауаз баандаҩык дырзоуишьҭуан.
Убри аамҭазы Варавва захьӡыз, аилаҩеиласраан ауаҩшьра ҟазҵаз, иҩызцәагьы иаргьы ҭакын.
Ажәлар еибарҳәҳәауа, Пилат еснагь ирзыҟаиҵауаз рзыҟаиҵарац иҳәауан.
Иара аҭакс иреиҳәоит: ишәҭахума Иудеиаа Раҳ дышәзоусышьҭразы?
Избан акәзар аԥхьаԥшьаҩцәа Уи дшьыцганы дшырҭиз идыруан.
Аха аԥхьаԥшьаҩцәа ажәлар ирыҵаланы, рыԥсахы ҩеибаркны иқәдыргылт, Варавва иаужьра еиҳа ишазыразу ала.
Пилат ҩаԥхьа урҭ аҭак рыҭауа, иҳәоит: Иудеиаа Раҳ ҳәа шәара шәзышьҭоу ауаҩы изызурацы ишәҭахузеи?
Урҭ ҩаԥхьа иааҭдырҟьеит: дкыдҵа!
Пилат иреиҳәоит: цәгьарас иҟаиҵазеи мшәан Иара? Аха дара еиҳагьы ирӷәӷәаны еицыҟаауан: дкыдҵа!
Убасҟан, Пилат, ажәлар ргәаҳәара нагӡауа, Варавва дырзоуижьит, Иисус дыпҟаны акыдҵаразы дриҭеит.
Аибашьцәа Уи ашҭа аҩнуҵҟахь, апреториахь днаргеит, уатәи ахәҭа еизыргеит;
Ишәырҵеит иҟаԥшьы-цәеиқәараз ацәашәҵатә-ау, амаӷ гәыргьын ырқьақьаны ихадыргылт;
Нас, изцасны, асалам ирҭауа иалагеит: угәырӷьала Иудеиаа Раҳ!
Лабала ихы иасуан, иҿажьцәон, иҩышьамхнышлашәа иеихырхәон.
Рызхара ианихычча, ианилахәмар, аҟаԥшь-цәеиқәара шәҵа ишәыхны, имаҭәақәаҵәҟьа ишәҵаны акыдҵаразы ддәықәыргалт.
Имҩасны ицоз Киринеитәык, Александри Руфи раб, амхурсҭахьтә иаауаз Симон, иџьар агара идырҵеит.
Днаргеит Голгофа ҳәа иахьашьҭоу иаанагоит: ахыбаҩ ҭыԥ.
Аҩы асмирна алаҭәаны ижәырц ирҭоит; аха Иара идимкылт.
Дкыдызҵауаз имаҭәақәа ршон, доусы иаӡаша ҳәа аҵәы ҭаԥсаны.
Ашьыжь асааҭ жәба рзы дкыдырҵеит.
Иханы ихарартәыз анҵаны ихарсын: Иудеиаа Раҳ.
Иара ицкыдырҵеит ҩыџьа абрагьцәа, аӡәы иарӷьарахьала, егьи иармарахь.
Абри ала инаӡеит Аҩыра ианыз: ацәгьоуцәа дрылаԥхьаӡоуп.
Иниас-ааиасуаз дҵәылырхуан, рыхқәа рҵысуа, абасгьы изҳәауа: уа, Уара! аныҳәарҭа цҟьа-шәҟьа иқәызҵауа, хымш рылагьы изыргылауа!
Ухала уҽҿых, узкыду аџьар укыдҵ.
Убасҵәҟьа аԥхьаԥшьаҩцәеи ашәҟәдырҩцәеи аҟыр-ҟыр ихыччауан, дара-дара абас еибыҳәауа: ауаа ҿихуан, Ихаҭа ихы изҿыхуам.
Христос, Израилаа Раҳ, дкыдҵааит дызкыду аџьар, ҳарҭгьы убри ҳалаԥшып, дазхаҳҵап. Ицкыдызгьы убасала дҵәылырхуан.
Асааҭ фба шыҟаз алашьцара адгьыл зегьы иахатәеит ус иҟан асааҭ жәбанӡа.
Ҽынла, асааҭ хԥа рзы, Иисус быжь дула дааӷызы-ӷызит: Иелои! Иелои! ламма савахфани? иаанагон: Сынцәа! Сынцәа! сзынужьзеи Уара?
Араҟа игылақәаз шьоукы, ари заҳауаз, ирҳәоит: Илиа диԥхьоит.
Урҭ рахьтә аӡәы, дыҩ иҿынеихан, ашәынгьар ԥшааны, абжьеи аларчны, алаба иахаркьакьаны ижәразы ииҭоит, абас ҳәауа: шәааԥшы, Илиа дкыдихразы даауоу дмаауоу ҳбап.
Иисус абри аамҭазы, ӷәӷәала дааӷызы-ӷызын, иԥсы ишьҭит.
Убасҟан, аныҳәарҭаҿтәи аԥарда, аханатә аҵыхәанӡа, ҩ-џьараны илеиҟәжәеит.
Иара иҿаԥхьа игылаз шәҩы-рхы, абас дааӷызы-ӷызны иԥсы шишьҭыз аниба, иҳәоит: ииашаҵәҟьаны, Ари Ауаҩ Анцәа Диԥан.
Иҟан харантә изыԥшуаз аҳәса; урҭ рыбжьара дыҟан Мариа Магдалина, Иаков-еиҵби Иосиеи ран Мариа, убас Саломиагьы,
Урҭ Галилеиа даныҟаз аахыс ихьыԥшны имаҵ уа ицын, иҟан убас Иерусалим ицнеиқәаз шьардаҩы.
Ианыхәла, аҽны хәашан, асабша иаԥныз мшын,
Дааит Иосиф, Аримафеинтәи, ахеилак аилазаараҿ зыхьӡ дырыз ауаҩы Анцәа Иаҳра иақәгәыӷуа иҟаз ауаҩы, уи игәаӷьит Пилат иҿы днеины Иисус Ицәеижь аҳәара.
Пилат уамашәа ибеит уи дыԥсхьеит ҳәа иарҳәаз; шәҩы-рхы дааԥхьаны диазҵааит: акыр ҵуама дыԥсижьҭеи?
Шәҩы-рхы иахьтә уи атәы анеиликаа, Ицәеижь Иосиф ииҭеит.
Уи даалаган, аш-шьаршьаф ихәҳаит, нас, даашьҭыхны, абахә ҵаԥҟаны иҟаҵаз адамра дҭеиҵеит; аҩналарҭа ахаҳә ҩаԥыражьны ишәаҳаит.
Мариа Магдалинеи Иосиа иԥҳа Мариеи дахьамардоз иазыԥшуан.
Асабша аниас, Мариа Магдалинеи, Иаков иԥҳа Мариеи, Саломеи зыфҩы лаҳа-лаҳауаз ахәшақәа аархәеит, ицаны ихьыршьразы.
Амчыбжь раԥхьатәи амшазы, ашьыжь шаанӡа, амра агыламҭазы, идамраҿы иааит.
Дара-дара еибырҳәоит: адамра ашә злашәаҳау ахаҳә ҳзаԥырзгарыда?
Ианынаԥш, ирбоит ахаҳә шаԥыргоу; арахь иара мыцхәы идууз акы акәын.
Адамра ианҭала, арӷьарахь арԥызбак маҭәа шкәакәала деилаҳәаны дыштәаз рбеит; рыԥсы нарыхҟьеит.
Иара ус реиҳәоит: шәымшәан. Шәара икыдырҵаз Иисус Назареитәи шәишьҭоуп. Уи дгылт, ара дыҟам. Абар, Уи дахьышьҭарҵаз аҭыԥ.
Шәца, ирашәҳәа Иара иҵаҩцәа, убас Пиотр, уи Галилеиа дышәзыԥшуп ҳәа. Убраҟа дагьыжәбоит, Иара ишшәеиҳәахьаз аиԥш.
Инҭыҵын, адамра аҟнытә еибарыҩ рҿынархеит; ишәаӡыӡон, аӡәгьы акгьы иарымҳәеит, избанзар игәыҭҟьа-ԥсыҭҟьауан.
Ашацкыразы, дангыла, амчыбжь аԥхьатәи амш азы, раԥхьаӡа быжьҩык аҩысҭаацәа зхицаз Мариа Магдалина лҿы днеит.
Лара дцан ицқәаз иҵәыуаз, иқьыз-қьызуаз иралҳәеит.
Аха дара, дыбзоуп, ларгьы дылбеит ҳәа ираҳаз агәра рымгеит.
Абри ашьҭахь, даҽа сахьак иԥшынҵаны, амҩан, ақыҭахь ишцоз, урҭ иреиуаз ҩыџьа дрызцәырҵит.
Урҭгьы аныхынҳә, егьырҭ ирарҳәеит, аха аӡәгьы рыгәра имгеит.
Аҵыхәтәан, Уи ажәеизаҩык ауаххьа иахьахатәаз дрызцәырҵит, ираҽԥниҳәеит рхамҵареи ргәымбылџьбарареи Иара дгыланы даҳбеит ҳәа зҳәаз рыгәра ахьырымгаз азы.
Иагьреиҳәоит: шәца, адунеи зегьы ашҟа шәҿынашәха, ауаа зегьы Ажәабжь бзиа рылашәырҵәала.
Иазхазҵауа, зыҽӡаазхуа дҿыххоит; иазхазымҵауа иқәыӡбахоит.
Ихазҵауа дыргас абарҭ рыцуп: Сара сыхьӡала аҩысҭаацәа рхырцалоит, иҿыцу абызшәақәа рыла ацәажәара иалагоит;
Ирцәымшәаӡакәа амаҭқәа рклап; уимоу ашьыга ржәыргьы ирԥырхагахарым; рнапқәа ачымазаҩцәа ианрықәырҵалакь, ибзиахалашт.
Абар, абас данрацәажәа ашьҭахь, Иҳақәиҭу ажәҩан ахь дхалт, Анцәа иарӷьарахь дықәтәеит.
Даргьы рҿынархеит, Иҳақәиҭу ицхыраарала зегьынџьара иуазҳәауа, ражәақәа аџьашьахә дыргақәа рыла ишьақәырӷәӷәауа. Амин.
Лука иҟнытә ажәабжь бзиа
Ҳаҩнуҵҟа ииашаҵәҟьаны иаадыруан иҟалақәаз ахҭысқәа рыҩра шьардаҩы шалагаз аиԥш,
Аханатә урҭ зыбла иабаны иҟақәаз, Ажәа амаҵ азызуаз рахьтә ишҳарҳәаз ала,
Саргьы сгәы иаанагеит, цқьа иҭҵааны, иҟаз шыҟаз атәы неишьҭаргыланы иузызыҩразы, акыр иаԥсоу Феофил,
Иуҵаз ашьаҭа ӷәӷәа аҵабыргратә удырразы.
Иудеиаа раҳ Ирод ихаан дыҟан Авиа ишьҭратәыз, Захариа захьӡыз ԥшьаҩык, иԥҳәысгьы, Аарон иабиԥарахьтә, Елизавета ҳәа ларҳәон.
Аҩыџьагьы Анцәа иҿаԥхьа иашарала иҟақәаз ракәын, Иҳақәиҭу иԥҟарақәа зегьы еиламгакәа инарыгӡон.
Урҭ хшара дрымамызт, избан акәзар Елизавета уаҩ длауамызт; аҩыџьагьы рықәра акыр инаскьахьан.
Абар, зны, ианихәҭаз аамҭазы, Анцәа имаҵура анымҩаԥигауаз,
Ҵәҭаԥсарала, аԥшьаҩцәа ишырзаԥыз аиԥш, арафы ахҵаразы Иҳақәиҭу иныҳәарҭа аҭалара иқәшәеит,
Егьырҭ ажәлар рацәа, арафхҵара аамҭазы, анҭыҵ иныҳәауан,
Убасҟан, Иҳақәиҭу Имаалықь дизцәырҵит, арафхҵарҭа арӷьарахь ала дгыланы.
Захариа уи даниба, ииура изымдыруа дықәхеит, дшәаӡыӡеит.
Амаалықь уи иеиҳәоит: умшәан, Захариа, избан акәзар уныҳәаԥхьыӡ иаҳаит, уԥҳәыс Елизавета ԥа дузлоуеит, хьӡысгьы иуҭауеит: Иоанн;
Иузгәырӷьарахоит, иузгәеиҵыхрахоит, уи иира шьардаҩык аргәырӷьашт;
Избан акәзар уи Иҳақәиҭу иҿаԥхьа идуу аӡә иакәхоит; ҩызааит, сикеразааит акы агьама ибараны дыҟам, иан лымгәарҭа дышҭоу Аԥсы Цқьа ила игәы-иԥсы хаҭәаауеит;
Израил аҵеицәа жәпаҩы Ирықәиҭу Рынцәа иахь ихьаирԥшышт.
Уи Илиа идоуҳаи илшареи иманы Иҳақәиҭу иаԥхьаҟа дцәырҵуеит, абацәа ргәы-рыԥсы рыхшара ирзырханы, ахаҵара змам ауаа иашақәа рхәыцрахь ихьарԥшны, ажәлар Иҳақәиҭу иԥылара иазырхиауа.
Захариа Амаалықь иеиҳәоит: ари сара излаздырраны иҟои? сара шьҭа сажәуп, сыԥҳәысгьы лықәрахь днеихьеит.
Амаалықь уи аҭакс иеиҳәоит: сара Анцәа иҿаԥхьа игылоу Гавриил соуп, цҳаражәҳәаҩыс сузаашьҭуп абри агәырӷьаҿҳәаша уасҳәаразы;
Ианаамҭоу иҟалараны иҟоу сажәақәа рыгәра ахьумгаз азы ҿаҭышьа, цәажәашьа умамкәа уаанхоит урҭ наӡаанӡа.
Ажәлар Захариа изыԥшны игылан, аныҳәарҭа дзыҩнахацәаз џьашьауа.
Уахьынтә дандәылҵ дзырмацәажәеит, даргьы еилыркааит аныҳәарҭаҟны ак шизаатыз; игәы иҭаз дыргала дырбара далагеит, дҿаҳаны даанхеит.
Аҽынтәи имаҵура анынаигӡа, иҩныҟа дхынҳәит.
Арҭ амшқәа рышьҭахь иԥҳәыс Елизавета лцәалтәымкәа дҟалеит, хәымыз уи аӡбахә мырзакәа илыман, абас аиԥш ҳәауа:
Абарҭ аамҭақәа рзы Иҳақәиҭу дсыхәаԥшын абас сзиуит, ауаа рҿаԥхьа сҽыԥныҳәа схихразы.
Афбатәи амзазы Амаалықь Гавриил Анцәа иахьтә Назарет захьӡу Галилеиатә қалақь ашҟа ддәықәҵан,
Давид иҩнра иеиуаз, Иосиф захьӡыз ахаҵа изҳәаз Аҭыԥҳа лахь; Аҭыԥҳа лыхьӡгьы: Мариа.
Амаалықь, Уи лахь дныҩналан, иҳәоит: бгәырӷьала, лыԥха Зауз! Иҳақәиҭу дбыцҟоуп; аҳәса рыбжьара лыԥха Зманы иҟоу боуп.
Лара, уи дшаалбаз, илуа-илҳәо дақәымшәеит, илзырхаз ажәақәа ирылылҳәаара лзымдыруа.
Амаалықь илеиҳәоит: бымшәан, Мариа, бара Анцәа иахьтә лыԥха боуит;
Абар, абас, бцәа далашәт мгәаҭала, дбыхшоит Аԥа, хьӡысгьы ибҭоит: Иисус;
Уи ддуӡӡахашт, Зегь Зымчу Иԥа ҳәагьы изырҳәашт; Иҳақәиҭу Анцәа, Иара иаб, Давид, итәарҭа ҳарак ииҭашт;
Убри нахыс Иаков иҩнра Аҳра азиушт, Иаҳрагьы ахаан нҵәара ақәны иҟалашам.
Мариа Амаалықь иалҳәоит: ҟалашьас иамои, ахаҵа дысзымдыруа?
Амаалықь уи аҭакс илеиҳәоит: Аԥсы Цқьа дыбзылбаап, Хыхь Иқәтәоу имчра баҵанакып; убри аҟнытә ибыхшауа Ацқьагьы Анцәа Иԥа ихьӡхашт;
Абар, Елизаветагьы, бара бгәыцхәы, хшара дызмауа ҳәа ззырҳәауаз, убригьы, лажәынҭыҽха, лцәа ахшара далашәеит, фымыз дырҭоуп;
Избан акәзар Анцәа иҟны мчызмам иарбанзаалакь ажәа зыҟалауам.
Убасҟан Мариа илҳәоит: сара Иҳақәиҭу итәы ҳәа сшьоуп; ишуҳәаз ала исзыҟалааит. Амаалықь уи дналԥырҵит.
Мариа, мышқәак рышьҭахь, дҩагылан, лассы лҽааибыҭаны, аҿаҩахь, Иуда иқалақь ашҟа дцеит,
Захариа иҩны днеины Елизавета аԥсшәа лалҳәеит.
Мариа лаԥсшәаҳәара Елизавета ишаалаҳаз аиԥш, лымгәаҭаҿы аԥшқа дааҳәыцымыцит, убасҟан Елизаветагьы Ԥсы Цқьала дҭәит,
Лыбжьы ҩаҳаракны илҳәоит: лыԥха бымоуп Бара, аҳәсақәа рыбжьара, Дыԥшьоуп бцәа иалашәаны иҟоугьы!
Сызлаԥсахазеи сара, Иҳақәиҭу Иан сышҟа дааратәы?
Аԥсшәа шаасабҳәаз аиԥш, сымгәарҭа иҭоу асабигьы дахьҭоу дааҭахәмарт;
Бзазара лымоуп уи Азхазҵазгьы, избан акәзар Иҳақәиҭу иахьтә илаҳәоу наӡоит.
Иагьылҳәоит Мариа: Сыԥсы Иҳақәиҭу дардууеит,
Сыгәгьы Сынцәа, Сҿыхҩы изы иҭгәырӷьааит,
Итәы аҽанраалара илымоу дахәаԥшит; избан акәзар уажәшьҭарнахыс абиԥарас иҟоу зегьы сыбзырӡы рҳәалашт;
Мчы-лшара ду Змоу сыхьӡ ирдууит, иԥшьоуп Иара ихьӡгьы,
Уи ицәшәауа зегьы абиԥара абиԥарала ирыцҳашьара роуеит;
Иааирԥшит имахәҿа амчхара; аԥагьацәа зыхӡыӡаауаз рхәыцрақәа, рыгәҭакқәа хәаш-хәаша иқәиҵеит,
Мычра змаз рықәтәарҭа илбааиҳәеит, ҽаныршәарала иҟаз ҳареикит;
Имлашьуаз бзазарала ирҭәит, змазара хыш-хыҵәауаз ирымамкәа-ирыхӡымкәа иоуишьҭит;
Израил, Иԥак иеиԥш идикылт, арыцҳашьара аарԥшны,
Уи наӡаӡа иақәиргәыӷхьан ҳара ҳабацәа Авраами уи ихылҵшьҭреи.
Мариа убраҟа даанхеит, хымыз рҟынӡа длыцҟан, нас лыҩныҟа дхынҳәит.
Елизавета лакәзар, лыхшараура аҽҳәара ааит, аԥа длыхшеит.
Иҳақәиҭу арыцҳашьара шылзиуз, лыԥха шлиҭаз, лгәылацәеи лгәыцхәцәеи ираҳаит, иагьлыцгәырӷьауан.
Аабатәи амш аҽны асаби иаԥхьатә ахсаразы инеит, ирҭахын ихьӡырҵаразы иаб ихьӡ Захариа.
Иан абри аҵыхәала илҳәоит: мап, ихьыӡҵатәуп Иоанн.
Иларҳәоит: быуа-бгәыцхәы рыбжьара ари ахьӡ захьӡу уаҩ дыҟам.
Адыргақәа рыла аб иазҵааит, ихьӡыртәраны иуҭхаузеи ҳәа.
Ӷәыцәмаҟьак аадирган ианиҵоит: Иоанн ауп ихьыӡхаша. Зегьы уамашәа ирбеит.
Иара убри аамҭазы иҿгьы-ибызгьы еилгеит, ацәажәара далагеит, Анцәа ибзырӡы ҳәауа.
Ааигәа-сигәа инхоз зегьы ари иацәшәаӡыӡеит; Иудеиа аҿаҩара ахьынӡа-наӡааӡоз абарҭқәа рыӡбахә иалацәажәон.
Ари ираҳауаз зегьы гәынкылауа ирҳәон: дзакәхарызеи абри асаби? Уи ихакын Иҳақәиҭу инапы.
Иаб Захариагьы Ԥсы Цқьала дҭәит, абас аиԥш ала дԥааимбарҳәауа:
Хьӡи-ԥшеи имоуп Иҳақәиҭу Израилаа Рынцәа, зыжәлар ирҭааз, иеиқәзырхаша рзыҟазҵаз,
Иара итәы Давид иҩнраҿы ахҿыхга-тәыҩа ҳзыҳареикит,
Аханатә иԥааимбарцәа рыла ирылеиҳәахьан
Ҳаӷацәа ҳшырцәихьчауа, ҳазцәымӷу рнапқәа шаҳхьимырсуа;
Ҳабацәа лыԥха риҭоит, иԥшьоу Иара иуасиаҭ ажәа,
Авраам, ҳара ҳаб ииҭахьаз, игәаларшәаны,
Ҳаӷацәа ҳарцәынирхаразы, ҳамшәа-ҳмырҳа,
Ҳаԥсҭазаара зегьы аан, ҳаҟанаҵ, Иара имаҵ ԥшьа ҵабыргла иҳауларазы.
Уаргьы, асаби, Хыхь Иҟоу иԥааимбар ухьӡхашт, избан акәзар Иҳақәиҭу имҩақәа рырхиара уазгылашт,
Ахҿыхра агәнаҳа анажьрала ишалыршахауа ижәлар иреилдуркааразы,
Ҳанцәа ирыцҳашьара алыԥха Амрагылара ахыхьтә излаҳаҭаз ала
Алашьцареи аԥсра ашәшьыра иҵатәоуи урлашаразы, ҳшьаҿақәа аизыразра амҩахь иурхаразы.
Асаби иакәзар, изҳауан, доуҳала дыӷәӷәахон, ацәҳәырақәа дырхын Израил ашҟа данцәырҵшаз аҽнынӡа.
Убарҭ амшқәа раан акьесар Август адҵа ҟаиҵеит адгьыл ауааԥсыра зегьы ашәҟәы иҭарыҩразы.
Ари Квирини Сириа данахылаԥшуаз аамҭазы раԥхьатәи шәыҟәҭаҩроуп.
Зегьы шәыҟәҽанҵара рҿынархеит, доусы иқалақь ашҟа дцон.
Иосифгьы Галилеитәи ақалақь Назаретынтә Иудеиаҟа, Давид иқалақь Вифлеемҟа дҩеит, избан акәзар уи Давид иҩнреи ишьҭреи ирхылҵыз иакәын,
Изҳәаз аԥҳәыс, зцәазтәымкәа иҟаз Мариа диманы, аҽанҵаразы.
Убра ианыҟаз аамҭазы Лара лыхшароура аамҭа ааин,
Длоуит аԥхьахшаа Лԥа, Уи акәырша дылаҳәаны аҽыхәчара дҭалҵеит, избан акәзар асасааирҭаҿ урҭ рзы аҭыԥ ыҟамызт.
Убри атәылаҟны иҟан адәаҿы иԥхьауаз ахьшьцәа, урҭ рырахә рзы уахынлатәи ахьчаҩцәа аанкыланы ирыман.
Ус, иаалырҟьаны, урҭ раԥхьа Иҳақәиҭу Имаалықь даагылт, Иҳақәиҭу идурагьы аарықәыҷҷеит; ӷәӷәалаӡагьы ишәаӡыӡеит.
Амаалықь абас аиԥш реиҳәоит: шәымшәан, ауаа зегьы ирзыҟалараны иҟоу агәырӷьара шәсырдыруеит:
Избан акәзар Давид иқалақь аҟны иахьа шәара шәзы диит Аҿыхҩы, Уи Христос Иҳақәиҭу иоуп;
Абар шәара шәзы адыргагьы: шәара Асаби икәырша дылаҳәаны аҽыхәчараҿ дыжәбоит.
Абри аамҭазы, иаразнак, Амаалықь иццәырҵит ҵҩа змамыз жәҩан ахьтәи ар, Анцәа абас аиԥш бжьы ҭгала дырдууа:
Хьӡи-ԥшеи имазааит Хыхь Иҟоу Анцәа, иҟазааит адгьыл аҿы аҭынчра ауаа рымшхәыбзазара.
Амаалықьцәа урҭ ааныжьны ажәҩан ианалала, ахьшьцәа дарадара еибырҳәеит: ҳцап Вифлеем, иаабап иҟалаз, Иҳақәиҭу здырра ҳаиҭаз.
Иаарццакынгьы инеит, иагьырбеит Мариеи Иосифи, аҽыхәчара иҭаз Асабии.
Ианырба, Абри Асаби изкны ираҳаз рарҳәеит.
Изаҳауаз зегьы иџьаршьауан ахьшьцәа урҭ ирзеиҭарҳәауаз.
Мариа арҭ ажәақәа гәынкылауа лгәы иҭалҵәахуан.
Ихынҳәит ахьшьцәа, ираҳази, излаԥшызи, ираҳәази рзы Анцәа хьӡи-ԥшеи иҭауа, ибзырӡы ҳәауа.
Аамшы аниас, Асаби иаԥхьатәи ахсара ианаҽҳәараха, Иисус ихьӡырҵоит мгәаҭа дҟалаанӡа Амаалықь ихьӡитәхьаз.
Моисеи изакәанԥҟарала рыҽрыцқьатәра аамҭа анаа, Уи Иерусалимҟа дыргоит, Иҳақәиҭу димҵадыргыларазы,
Иҳақәиҭу изакәанԥҟараҿ ишану аиԥш, мгәаҭа азыртуа дарбан хаҵарԥысзаалакь, Иҳақәиҭу ицқьа ихьӡхаразы;
Иҳақәиҭу изакәанԥҟараҿ ишҳәоу аиԥш, имҭак аҳасабала инаргоит ҩ-ҟәарасак, мамзаргьы ҩ-ҳәыҳә ԥшқак.
Убри аамҭазы Иерусалим дыҟан Симеон зыхьӡыз аӡәы. Уи иуаҩ иашаз, аиаша хаҵарагьы змаз аӡә иакәын, Израилаа рхақәиҭра дақәгәыӷуан, Аԥсы Цқьа дихан.
Уи Аԥсы Цқьа ила заа изаартын Иҳақәиҭу Христос дибаанӡа дымԥсразы.
Дааит уи ԥсыцқьала аныҳәарҭаҿы. Асаби Иисус дзыхшаз аныҳәарҭаҟны закәанла иаԥу аҵас изыҟарҵаразы даннарга,
Напыла даашьҭихын, Анцәа дырдууа, иҳәоит:
Иахьа, Уара, Мычра змоу, ишуҳәахьаз ала утәы хирла доуушьҭуеит;
Избан акәзар сыблақәа ирбеит уҿыхра,
Ажәларқәа зегьы рҿаԥхьа иурхиаз,
Ари Анцәа ҵабырг дыззымдыруа рҿы лашароуп, блахтыроуп, ууаажәлар Израилаа рзы хьыӡ дууп.
Иосифи Иара Иани Уи изыҳәаны ииҳәаз џьаршьауан.
Симеон урҭ иԥшьеит, нас, Уи Иан Мариа илеиҳәоит абас: ари Асаби ихҟьаны Израил аҿы шьарадҩы каҳашт, шьардаҩгьы гылашт, еимактәысгьы дроушт,
Иара ибзоураны аӡәырҩы зыхӡыӡаауа аргамахап, Бара бхаҭа быԥсгьы аса алҟьап.
Араҟа дыҟан иара убас аԥааимбар ԥҳәыс Анна, Фануил иԥҳа Асир ишьҭратәу, иажәӡахьаз, лҭыԥҳараан зхаҵа иҿы быжьшықәса иҟаз,
Ԥшьынҩажәеи ԥшьба шықәса ирҭагылаз аԥҳәыс еиба, уи знымзар зны аныҳәарҭа даԥырымшәацызт, чгаралеи ныҳәаралеи иахьеи-уахеи Анцәа имаҵ луан.
Ларгьы убасҟан убра днарыдгыланы Иҳақәиҭу длырдууан, Иерусалим иҟалашаз аиқәырхара иақәгәыӷуаз зегьы Иара иӡбахә рзеиҭалҳәон.
Иҳақәиҭу иԥҟарала убра зегьы анынарыгӡа, Галилеиаҟа, рықалақь Назарет ашҟа ихынҳәит.
Асаби изҳа-зыӷьауан, доуҳала дыӷәӷәахон, дҟәыӷахон; Анцәа илыԥхагьы шимаз иман.
Дзыхшаз есышықәса Амшаԥ ныҳәазы Иерусалимҟа ицон.
Иара жәаҩа шықәса анихыҵуаз, урҭ аныҳәазы ишаалац аиԥш Иерусалим иааит;
Аныҳәамшқәа аниас, ианыхынҳәуаз, Аҷкәын Иисус Иерусалим дынхеит; Иосифи Иара Иани уи рызгәамҭеит,
Реимҩалаҩцәа дрыла даауазшәа ргәы иаанагауан; мышныҟәарак инеихьаны ауп, рҭахцәеи ирдыруази рыбжьара иԥшаара ианалага;
Данырымба, иԥшааразы Иерусалимҟа ихынҳәит;
Хымш ааҵхьаны аиԥш, аныҳәарҭаҟны дрыԥшааит, арҵаҩцәа дрылатәаны данырзыӡырҩуаз, данразҵаауаз аамҭазы;
Иара изыӡырҩуаз зегьы иҟәыӷареи иҟаиҵоз аҭакқәеи рзымбатәбаран.
Данырба, иџьаршьеит; Иан абас аиԥш иалҳәоит: Сыҷкәын! ҳзықәуршәаз закәызеи? абар Уара уаби Сареи гәырҩа дус уҟаҵаны уҳаԥшаауан.
Иара иреиҳәоит: сзышәыԥшаауаз? шәара ишәзымдырӡои Саб иитәу аҟны сшыҟалашаз?
Аха дара иреиҳәаз ажәақәа рзеилымкааит.
Нас дрыццеит, еиманы Назарет инеит; рҳәатәаҿы дыҟан. Иан арҭ ажәақәа зегьы еизганы лгәы иҭалҵәахуан.
Иисус ҟәыӷарала, қәрала изҳауан, Анцәагьы ауаагьы бзиа деицрбон.
Акьесар Тивери инапхгара ажәохә шықәса рзы, Понти Пилат Иудеиа инапы ианакыз, Ирод Галилеиа даныԥшьбарак-хылаԥшҩыз, уи иашьа Филипп Итуреие Трахонити иахьрыҵаркуаз даныԥшьбарак-хылаԥшҩыз, Лисани Авилинеиа даныԥшьбаркхылаԥшҩыз,
Аԥхьаԥшьаҩцәа Аннеи Каиафеи раан ацәҳәыра иахыз Захариа иԥа Иоанн Анцәа иажәа иԥхьеит.
Абри ашьҭахь Иоанн Иордантәыла иахьаҵанакуаз зегьы дрылалт, ахьхәра аӡӡаахра зырҩагатә уазны иҳәауа, ирыларҵәауа.
Аԥааимбар Исаиа иажәақәа рышәҟәаҿы ишану еиԥш, уи иҳәоит: ацәҳәыраҿ иҵәаа-ҵәаауа абжьы: Иҳақәиҭу амҩа каххаа изшәырхиа;
Аԥсҭақәа зегьы еихаԥшьыхаа иҭәааит, иарбан шьхазаалакь, хәызаалакь лаҟәхааит, ихәахәаны иҟақәоу зегьы иашахааит, иеиҟарам амҩақәа еиҟарахааит;
Цәеижьыс иҟоу зегьы Анцәа ила ишҿыххауа абарҭахааит.
Иоанн иҟны аӡӡаахра иаауаз иреиҳәон: шәарҭ, аехидна хшақәа! ишәабжьызгада, ихыш-хыҵәараны иҟоу агәаӷ ишацәцатәу?
Иҟашәҵа ахьхәра иаҭәоу аусқәа, шәхахьы иаашәымган абас аиԥш аҳәара: Авраам ҳара дҳабуп; ишәасҳәоит, Анцәа абарҭ ахаҳәқәагьы Авраам иԥацәаны иргылар илшоит;
Абар агәараҳагьы аҵла ашьапаны ишьҭоуп: аҽаҩра бзиа аазмышьҭуа иарбан ҵлазаалакь, иҩыҵаԥҟаны амца иаларыжьуеит.
Ажәлар иазҵаауан: иҟаҳҵарызеи?
Иара аҭакс иреиҳәоит: ҩ-цәашәҵатәык змоу руак егьызмам иҭ; афатә змоугьы убас аиԥш ала уныҟәа.
Иааит аҳазақәа рылызхуазгьы, иагьиарҳәоит: арҵаҩы! иҟаҳҵарызеи?
Иара ираҭеикуеит: ишәыхәҭоу еиҳаны ак шәымган.
Иазҵаауан иара убас аибашьцәагьы: ҳара иҟаҳҵарызеи? Иреиҳәоит: аӡәы игәы нышәмырхан, мыцла шәихымцәажәан, ишәзыԥҵәоу шәалаӡа.
Ауаа ԥшны иахьеилагылаз, зегьы Иоанн изы Христос иакәымхаришь ҳәа ргәы ианҭахәыцуаз,
Иоанн зегьы ираҭеикуан: сара ӡыла ауп шәышӡӡаасхуа, аха даауеит сара саҵкыс Иӷәӷәаӡоу, сара уи иеимаақәа ршьацҳәартлараҵәҟьагьы саԥсам; Уи Аԥсы Цқьа илеи мцалеи шәнаҭра далагоит;
Иара иҭәарӷәы Иара инапы иакуп, илаҳәарҭагьы ҭирыцқьаашт, ичагьы еизганы ица иҩҭеиԥсап, ачаз имыцәаӡауа амцаҿ иблып.
Иоанн убас даҽа шьардак рзы ажәлар рҿаԥхьа дуазҳәауан, идирҵауан.
Уи аԥшьбарак-хылаԥшҩы Ирод иашьа иԥҳәыс Иродиада дахьигаз азы, убас иҟаиҵахьаз егьырҭ аус бааԥсқәа рзы Ирод даҿаԥиҽуан, убри иахҟьаны,
Убарҭ ицәгьоурақәа ирыциҵеит даҽакы Иоанн абахҭа дҭеикит.
Ажәлар зегьы рҽанӡаархуаз, Иисусгьы иҽӡаахны данныҳәауаз жәҩангәашәԥхьарахеит,
Убасҟан Аԥсы Цқьа цәеижьла дизылбааит, аҳәыҳә сахьа иԥшынҵаны, ажәҩан ахьтәгьы игеит абас аиԥш иҟаз абжьы: Уара Гәы цаҳә-цаҳәла бзиа Избаз Сԥа уоуп; Сгәаԥхара-ҳалал Улоуп!
Иисус имаҵура даналагауаз ҩажәижәабаҟа шықәса дырҭан, ргәы излаанагауаз ала Уи дырԥан: Иосиф, Илиа,
Матфат, Леви, Мелхи, Ианнаи, Иосиф,
Маттафиа, Амос, Наум, Еслим, Наггеи,
Мааф, Маттафиа, Семеи, Иосиф, Иуда,
Иоанн, Рисаи, Заровавел, Салафиил, Нири,
Мелхи, Адди, Косам, Елмодам, Ир,
Иоси, Елиезер, Иорим, Матфат, Леви,
Симеон, Иуда, Иосиф, Ионам, Елиаким,
Мелеаи, Маинан, Маттафаи, Нафан, Давид,
Иессеи, Овид, Вооз, Салмон, Нассон,
Аминадав, Арам, Есром, Фарес, Иуда,
Иаков, Исаак, Авраам, Фара, Нахор,
Серух, Рагав, Фалек, Евер, Сала,
Каинан, Ефраксад, Сим, Нои, Ламех,
Мафусал, Енох, Иаред, Малелеил, Каинан,
Енос, Сиф, Адам, Анцәа.
Иисус Аԥсы Цқьа ила дыҭәны Иорданынтәи дхынҳәит; нас, Доуҳала ацәҳәырахь днагахоит,
Убраҟа ҩынҩажәа мшы аҩысҭаа ила дԥышәахауан, урҭ амшқәа раан егьифомызт; урҭ анымҩас, аҵыхәтәан, акыр дымлашьит.
Аҩысҭаа иеиҳәоит: Уара Анцәа Иԥа уакәзар, иҳәа, абри ахаҳә чахаразы.
Иисус уи иаҭеикуеит: иануп: ауаҩы ча мацарала акәым дызлаҟоу, уи Анцәа иажәала бзазара имоуп.
Ашьха ҳаракырахь дыхәниган, еимҟьеимцарак азы аԥсабара аҳарақәа зегьы иирбеит,
Иагьиҳәоит Иара иахь аҩысҭаа: абарҭ аҳрақәа зегьы умчраҿ иусҭоит, рыхьӡ-рыԥша уаҭәасшьоит, сара соуп дара змадоу, изысҭаху исҭоит;
Абас, усеихырхәауазар, абарҭ зегьы Уара иутәу ракәхоит.
Иисус аҭакс иеиҳәоит: наҟ усԥырыцқьа, аџьныш; иануп: Иуқәиҭу Унцәа уиеихырхәала, убри Аӡәк имаҵ ула.
Абри ашьҭахь дигоит Иерусалимҟа, аныҳәарҭа амҵәыжәҩа дықәыргыланы иеиҳәоит: Уара Анцәа Иԥа уакәзар, абрантә ҵаҟа уҽалырҩры;
Избан акәзар иануп: Уара узыҳәан Умаалықьцәа ԥҟараны ириҭашт Уара урыхьчараны;
Рнапқәа урықәыргыла унаргалап, ушьапала хаҳәык уахымҟьашаразы.
Иисус уи иаҭеикит: иҳәоуп: Иуқәиҭу Унцәа дыцәгьаԥумшәан.
Аҩысҭаа ицәгьаԥышәарақәа зегьы данрылга, аамҭала диԥырҵит.
Дхынҳәит Иисус ԥсымчла Галилеиаҟа; атәыла зегь акәшамыкәша Уи иӡбахә неимда-ааимдауа ирылан.
Дуазҳәауа идирҵауан рсинагогақәа рҿы, зегьы ибзырӡы ҳәауа ддырдууан;
Днеит дахьааӡаз Назарет, Иара ишыҟаиҵалоз аиԥш, дныҩналт асабшаҽны асинагога, дагьгылт аԥхьаразы.
Ирҭеит аԥааимбар Исаиа ишәҟәы; Иара уи ааиртит, иԥшааит абас аиԥш зҳәауаз аҭыԥ:
Исхоуп Иҳақәиҭу Иԥсы; Уи сиԥшьеит арыцҳацәа агәырӷьажәа расҳәаларазы; Сааишьҭит згәы цҟьа-шәҟьоу ргәы еибгастәразы, итҟәаны игоу рырхынҳәразы суазҳәаразы, илашәу рыблақәа рыхтразы, иргәаҟуа ирымоу ахақәиҭра рыҭаны раужьразы,
Иҳақәиҭу иныҳәа-шықәс сазуазҳәаразы.
Ашәҟәы ааркны, амаҵуҩы инаиҭаны днатәеит; асинагогаҿ иҟаз зегьы рыблақәа Иара изхан.
Иреиҳәауа далагоит абас: иахьа инаӡеит абра шәыззыӡырҩыз аҩыра иаҳәауа.
Зегьы Иара изыразхеит, иҿы иҭыҵуаз алыԥхажәақәа џьаршьауан, иагьырҳәон: мшәан абри Иосиф иԥа иакәӡами?
Иара ус реиҳәоит: шәара, ҳәарада, ажәаԥҟала ишәҳәар ҟалоит: аҳақьым! зны Уара Ухы хәышәтәы; Капернаум иҟалаз ҳәа иҳаҳахьоу, абра, Уара уԥсадгьыл аҿгьы иҟаҵа.
Иагьиҳәоит: иаша-ҵабыргла ишәасҳәоит: дыҟам зыԥсадгьыл аҟны ҳаҭырла ирыдыркылахьоу ԥааимбарк.
Иаша-ҵабыргла исҳәоит: Илиа ихаан ирацәаҩын Израил иахыз аҳәса еибацәа, убри аамҭазы хышықәсеи фымзи ажәҩан қәацк аҿымшәеит, адгьыл ахьынӡа-наӡааӡо амлашьра ду ҟалеит;
Аха Илиа аӡәгьы лҿы днашьҭымызт, Сидонтәи Сарепта лҟны акәымзар.
Аԥааимбар Елисеи ихаангьы Израилтәыла ацәеилабаацәа рацәаҩын, аха Сириатә Нееман ида уаҩ ицәа цқьамхеит.
Асинагогаҿ ари анраҳа, зегьы ԥсахеибакрала иҭәит,
Иҩагылан наҟ ддәылырцеит, нас, ақалақь дҩалганы, уи зықәгылаз ашьха акаҩрахь днаганы хланҵы иҭаҵара раҳасабын;
Аха Иара, рыгәҭа иҽаларӡны, уахьынтә дцеит.
Днеит Капернаум, Галилеиатәи ақалақь аҿы, асабшамшқәа раан дуазҳәауан.
Идирҵауаз џьаршьауан, избан акәзар иажәа амчра аманы ирныруан.
Асинагогаҿ дыҟан аҩысҭаа дызхаз аӡәы, уи бжьы ӷәӷәала дныҩнаҵәааит:
Уаҳҟәаҵ; иуҭахузеи ҳара ҳҿы, Иисус Назареитә? Уара ҳҭархаразы уааит; издыруеит Уара Узусҭоу, Иԥшьоу Анцәа.
Иисус уи даԥирҟәҟәааит, абас наиаҳәаны: ҿумҭын, уилҵ. Аҩысҭаа уи асинагога агәҭаны дылкажьны дилҵит, акагьы диԥырхагамхакәа.
Зегьы шәаӡыӡараха ирысит, дара-дара еизҵаауан: иаанагозеи мшәан ари? мчхарала, дҵала аԥсымыцқьацәа дрыҵаҟьоит, даргьы ҩарылҵуеит?
Иӡбахә дахьыҟаз акәша-мыкәшатәи аҭыԥқәа зегьы ирылаҩт.
Асинагога дындәылҵын Симон иҩныҟа днеит; Симон ианхәа амцашоура ӷәӷәа лыман; иҳәеит длыхәаразы.
Дналыдгылан, лымцшоура еиқәикит; иналԥырҵит; ларгьы дҩагыланы рымаҵ аура далагеит.
Амра аҭашәамҭазы, Иара иҟны ирыманы иаауан еиуеиԥшым ачымазара хкқәа зыхьуаз. Иаргьы, инапқәа аӡәаӡәала инарықәҵауа, ихәышәтәуан.
Шьардаҩгьы аҩысҭаацәа еибарҵәаауа ирылҵуан, абас ҳәауа: Уара Христос, Анцәа Иԥа уоуп. Иара Христос шиакәу шырдыруа аҳәара иақәиҭитәуамызт.
Ианааша, аҩны ддәылҵны аҭыԥ цәҳәырахь дцеит, ажәлар ишьҭаххы ишьҭан, данырыԥшаа, даанкылангьы дрыман иаанимыжьразы.
Аха Иара иреиҳәоит: Анцәа Иаҳразы егьырҭ ақалақьқәа рыҿгьы суазҳәалароуп убри азоуп Сара сзаашьҭу.
Идирҵауан дуазҳәауан Галилеиатәи асинагогақәа рҿы.
Зны, ажәлар Анцәа иажәа азыӡырҩразы ианидибагәалауаз, Геннисарет аӡиа ахықә аҟны Иара дангылаз аамҭазы,
Ибеит аӡиа иӡыхгылаз ҩ-шхәакы; урҭ ирҭыҵыз аԥсыӡкцәа рыкаҭақәа рыӡәӡәауан.
Шхәакы, Симон иитәыз, дынҭалан, диҳәеит ԥыҭк аԥаҩ ахьтә дҩаскьаразы, нас длатәан, ашхәахьтә, ажәлар рызуазҳәарадырҵара далагеит.
Уи данаҟәыҵ, Симон иеиҳәоит: наҟ, агәахьы унаскьа, шәыкаҭақәа аԥсыӡкразы ишәыршә.
Симон уи аҭакс иеиҳәоит: Абжьаҩ! иахантәарак ҳаҽҳарааԥсауан, акагьы ҳзымкит; аха Уара уажәала акаҭа сыршәуеит.
Абас аныҟаиҵа, урҭ ҵҩа змам аԥсыӡ ркит, уимоу рыкаҭ ана-ара иԥыжәжәон.
Убри аҟнытә егьи ашхәа иақәтәаз рҩызцәа адырга рырҭеит, иааины ирыцхрааразы; иагьааит, рыҩ-шхәак аӡааҟәрылара иалагаратәы аиԥш идырҭәит.
Ари аниба, Симон-Пиотр Иисус ишьамхы иҽашьклаижьит, абас ҳәауа: уҭыҵ абрантә, Иҳақәиҭу! избанзар сара агәнаҳа змоу уаҩуп.
Иаргьы, ицызгьы иркыз абри аԥсыӡ иахҟьаны шәаӡыӡараха ирысит;
Убас Иакови Иоанни, Зеведеи иԥацәа, Симон иҩызцәақәаз. Иисус Симон иеиҳәоит: умшәан; аринахыс ауаа укуа уалагап.
Аҩ-шхәакгьы аҟәарахьы иааӡыхганы, Иара инаишьҭалт.
Зны Иисус қалақьк аҿы даныҟаз, дааит зауразоуроу ицәеилабааз аӡәы, уи Иисус даниба, ҿыцха иҽкажьны диҳәоит, абас ҳәауа: Иҳақәиҭу! иуҭахызар сцәацқьатәра улшоит.
Уи инапқәа ааиҵыхны, иара днаихьысны иеиҳәоит: исҭахуп, уцқьаха. Иара убасҟанҵәҟьа ицәеилабаара дналҵит.
Идиҵеит абри атәы аӡәгьы иеимҳәаразы, аха аԥшьаҩ иахь дцаны дахьыцқьахаз азы ршаҳаҭгас имҭа наигаразы, Моисеи ишаԥиҵахьоу аиԥш.
Аха Иара иӡбахә еиҳагьы ирылаҵәауан, ҵҩа змамыз ажәлар идеизалон, изыӡырҩуан, ирыхьуаз ачымазарақәа ихәышәтәуан.
Уаҩ дызхымыз ацәҳәырақәа рахь дцаны дныҳәауан.
Ҽнак, дануазҳәауаз иандирҵауаз, афарисеицәеи азакәанрҵаҩцәеи анидтәалаз, Галилеиа, Иудеиа, Иерусалим уҳәа зегьы рахьтә иҭаауаз ачымазцәа Иҳақәиҭу имчра ианеибганатәуаз,
Абар, шьоукы ицәарҭа дылаҵаны дааргоит зых иамыхәауаз аӡәы, ирҭахын аҩны дныҩнагаланы Иисус иҿаԥхьа ддыргылар,
Аха ауаа рацәа иҟаз ирыхҟьаны, уи анырзалмырша, аҩны ақә иқәланы, ахыбра дкылыжьны, ииара дшылаз Иисус иаԥхьа дларышьҭит.
Урҭ ирымаз ахаҵара азгәаҭауа, Уи иҳәоит: иумоу агәнаҳарақәа уанажьхоит.
Ашәҟәдырыҩцәеи афарисеицәеи инеимҵарк-ааимҵаркуан, абас ҳәауа: дарбану абри, Анцәа Дзырџьауа? Дызусҭада, Анцәа ида, агәнаҳарақәа ранажьра зылшауа?
Иисус урҭ рхәыцрақәа рыҵдырааны аҭакс иреиҳәоит: изакәызеи шәгәы иҭышәҳәаауа?
Иарбану еиҳа имариоу: угәнаҳарақәа уанажьуп ҳәа аҳәара акәу, мамзаргьы уҩагыланы уҿынаха ҳәа аҳәара акәу?
Аха ижәдыруазааит Ауаҩытәыҩса Иԥа адгьыл аҟны агәнаҳарақәа зларанаижьша амчра имоуп, нас, ҿырҵасышьа змамыз иеиҳәоит: уара уоуп изасҳәо: угыл, уиара уманы уҩныҟа уҿынаха.
Иара, иаразнак, урҭ рҿаԥхьа дҩагылт, дызгәылаиаз ицәарҭа аашьҭыхны иҩныҟа ддәықәлеит, Анцәа дырдууа.
Зегьы шәаӡыӡараха ирыст, Анцәа ддырдууан; рыԥсқәа рыхҟьа, ргәы ҭыԥсаауа ирҳәоит: аџьашьатәқәа ҳрылаԥшит иахьа.
Абри ашьҭахь, Иисус дандәылҵ, дибеит Леви захьӡыз ҳазалхҩык, уи дтәан аҳазлхырҭаҿ, абасгьы иеиҳәоит: усышьҭаланы уаала.
Иаргьы, зегьы ааныжьны, дҩагыланы Иара днаишьҭалт.
Леви уи иаҳаҭыр азы иҩны ачеиџьыка ду ҟаиҵеит, уа иҟан аҳазеизагаҩцәа шьардаҩы, убас урҭ ирыцахатәазгьы.
Ашәҟәдырыҩцәеи афарисеицәеи рыԥсахы еибакуа иҵаҩцәа ирарҳәоит: аҳазеизгаҩцәеи агәнаҳа змоуи шәрыдтәаланы афараажәра шәзаҿузеи?
Иисус урҭ аҭакс иреиҳәоит: аҳақьым дызҭаху згәы бзиоу ракәӡам, ичмазаҩцәоу роуп;
Сара сзааз аҵабыргцәа рааԥхьаразы акәӡам, агәнаҳа иаҵоу рыгәнаҳарақәа рхыхразы иаасыԥхьарц ауп.
Дара иарҳәеит: Иоанн иҵаҩцәа лассы-лассы ичгоит, иныҳәоит; убас афарисеицәа ртәқәагьы, Уара уҵаҩцәа афара-ажәра изаҿузеи?
Иисус иреиҳәоит: ишәылшауама шәара ачара иахатәоу рырчгара, аԥҳәысҳәаҩ дара данрыцҟоу аамҭазы?
Аха иааиуеит аԥҳәысҳәаҩ дара данрымырхуа аамҭа, убарҭ амшқәа раан ачгара ауеит.
Абри аамҭазы иреиҳәоит ажәамаана: аӡәгьы ақәыршә амаҭәа ҿыц иамжәаны амаҭәажә иақәиршәӡом; уи аҿыц ԥнажәоит, ажәгьы ақәыршә ҿыц анаалом.
Аӡәгьы аҩ ҿа аҳаҭажәқәа ирҭеиҭәауам; избан акәзар аҳаҭажәқәа ԥнажәоит, ахаҭагьы каҭәоит, аҳаҭажәқәагь ԥхасҭахоит.
Аҩы аҿа аҳаҭа ҿыцқәа ирҭаҭәазароуп; убасҟан аригьы егьигьы еиқәхоит.
Ажәытә ҩы зжәуа усҟанҵәҟьа аҿа иҭаххауам; избан акәзар иҳәоит: ажә еиӷьуп.
Зны, Амшаԥ адырҩаҽны, амхқәа дрылсны данцауаз, иҵаҩцәа ача-хҳәаҵәқәа хыжәжәаны, рнапқәа рҿы еиларҟәыҷны арыцқәа рыфара иалагаеит.
Афарисеицәа рахьтә шьоукы урҭ ус рарҳәеит: асабшаҽны иҟаҵатәым зыҟашәҵауазеи?
Иисус аҭакс иреиҳәоит: шәара шәамыԥхьаӡаци Давид амла данакы, ицқәази иареи иҟарҵаз атәы?
Анцәа иҩны дшыҩналаз, аԥшьаҩцәа рыда зфара уаҩ дақәиҭымыз амҭа-чақәа шифаз, ицқәазгьы ишриҭаз?
Иагьреиҳәоит урҭ: Ауаҩытәыҩса Иԥа асабшагьы дақәиҭуп.
Егьи асабшаҽынгьы Уи асинагога дныҩналаны идирҵауан. Уаҟа зарӷьа напы ҩахьаз аӡә дыҟан.
Ашәҟәдырыҩцәеи афарисеицәеи Иара ишьклаԥшуан асабша мшазы уи ихәышәтәра далагозар ҳәа, ихарарҵаша аԥшааразы.
Иара, урҭ ргәы иҭырҳәаауаз дыруа, анапыхьарџь иеиҳәоит: унеины агәҭаны угыл. Иаргьы дҩагылт, даарылҵит.
Убасҟан Иисус иреиҳәоит: сшәазҵаауеит: иҟаҵатәузеи асабшаҽны? абзиара акәу, мамзаргьы ацәгьара акәу? аԥсы еиқәырхатәу, мамзаргьы иҭархатәу? Дара ҿырҭуамызт.
Урҭ зегьы днарыхәаԥшны, уи ауаҩ иеиҳәоит: унапы ҩеиҵыхи. Иара ус егьыҟаиҵеит; инапы бзиахеит, егьи шыҟаз иҟалеит.
Урҭ ари иархагеит, дара-дара Иисус изаҳаурызеи ҳәа еибырҳәауан.
Урҭ амшқәа раан Уи аныҳәаразы ашьхарахь дыхәнеит, аҵх зегьы убраҟа ихигеит, Анцәа диашьапкуа.
Ианааша, иҵаҩцәа даарыԥхьан, урҭ рахьтә жәаҩаҩык алихит, Апостолцәа ҳәа рыхьыӡҵаны:
Симон, Пиотр ҳәагьы зыхьӡитәыз, Андреи, иара иашьа, Иаков, Иоанн, Филипп, Варфоломеи,
Матфеи, Фома, Иаков Алфеи иԥа, Симон, Зилот ҳәагьы изышьҭаз,
Иуда Иаков иԥа, убас Иуда Искариот, ашьҭахь ичарҳәаҩхаз.
Дрыцылбааны адгьыл иашараҿы дгылт, иҵаҩцәа жәпаҩы, убас Иудеиантә, Иерусалимынтә, Тири Сидони ирыҵаркуаз агаҿа ҭыԥқәа рахьтә иаақәаз, ҵҩа змамыз ажәлар дрылагылан,
Урҭ еизеит Иара изыӡырҩразы, рчымазарақәа рыхәышәтәразы, убас аԥсымыцқьацәа рыла игәаҟуаз ихәышәтәразы; зегьы иеибгаитәуан, иалиргон.
Ажәлар зегьы Иара иахьикьысшаз иашьҭан, избан акәзар ихылҵуаз амч зегьы рзы ихәышәтәыган.
Иаргьы, иҵаҩцәа илаԥш ҩархыганы иҳәауан: бзазара шәымоуп ԥсыла зҽыздыруа, шәара шәоуп Анцәа Иаҳра зтәу.
Бзазара шәымоуп иахьа имлашьуа, шәыҭәраны шәыҟоуп. Бзазара шәымоуп иахьа иҵәыуа, избанзар шәгәырӷьараны шәыҟоуп.
Бзазара шәымоуп шәарҭ, ауаа анышәзыӷьашкуа аамҭазы, Ауаҩытәыҩса Иԥа имшала шәанрылырцауа, шәыцәгьа анырҳәауа, шәыхьӡ ҳаҭырданы ианрыладырҵәауа.
Убри аҽны агәырӷьара шәымаз, шәлазҿыхыз, избан акәзар идууп ажәҩан аҟны ишәзыԥшу аҳамҭа. Урҭ рабацәа аԥааимбарцәа абас ирызныҟәон.
Гәырҩацәгьа шәымоуп амазара змоу! избан акәзар шәықәнага шәоухьеит шәҽалашәыжьжьап.
Гәырҩацәгьа шәымоуп иахьа зызхара ыфаны, иҭәны иҟақәоу, избан акәзар шәымлашьраны шәыҟоуп. Гәырҩацәгьа шәымоуп иахьа икаԥха-ҿаччауа! избанзар шәқьызқьызышт, шәлаӷырӡышашт.
Гәырҩацәгьа шәымоуп ауаа зегьы шәыбзиа анырҳәауа. Избан акәзар амц-ԥааимбарцәа рабацәа убас акәын ишрызныҟәоз.
Шәарҭ, иӡырҩуа, ишәасҳәоит: шәаӷацәа бзиа ижәбала, шәызцәымыӷқәоу абзиара рзыжәула,
Шәызшәиуа лыԥха рышәҭала, шәгәы нзырхауа шәныҳәала.
Уӡамҩа иасыз, егьигьы имаҵк; хыхьтәи уцәашәҵатә уцәызгауа, ухарԥгьы имаумкын.
Аказы иуҳәауа дарбанзаалакь иҭала, уара утәы згазгьы иигаз шьҭахьҟа имхра уҽазумкын.
Ауаа шәызныҟәаларц шышәҭаху аиԥш шәаргьы шәрызныҟәала.
Бзиа шәызбауа бзиа иахьыжәбауа азы џьшьара шәзыԥшызар аума? агәнаҳа иаҵоугьы бзиа избауа бзиа ирбоит.
Абзиара шәзыҟазҵауа абзиара ахьырзыжәуа азы џьшьарас ишәҭахузеи? ус ауп агәнаҳа змоугьы шныҟәауа.
Иҳаздыргьежьып ҳәа шәзықәгәыӷуа идшәырԥсахуазар, абри шәара џьшьарас ишәнаҭараны иҟои? агәнаҳа иаҵоугьы агәнаҳа змоу иддырԥсахуеит, урҭ рахьтә ҩаԥхьа убриаҟара роуразы.
Аха шәарҭ шәаӷацәа бзиа ижәбала, ҳаҭырла шәырзыҟала, идшәырԥсахла, акагьы шәақәымгәыӷкәа; абри ала шәара аҳамҭа ду шәоуеит, Хыхь Иҟоу шәиԥацәахоит; избан акәзар Уи иҭабуп ҳәа уазымҳәауа рызгьы, ицәгьақәоу рызгьы дразуп.
Абасала, шәрыцҳашьаҩцәаз, Шәаб дышрыцҳашьаҩу аиԥш.
Шәмыӡбан, ӡбатәысгьы шәҟаларым; шәрықәмыӡбан, шәаргьы ишәықәыӡбарым; иранашәыжьла, шәаргьы ишәанажьхап;
Ирышәҭала, шәаргьы ишәоулап: ишәоулап акы агмыжькәа, ихыхәхәа инхарҭәааны, избан акәзар шәара ишырзышәшәауа аиԥш даргьы ишәзыршәалап.
Иреиҳәоит ажәамаана: алашә алашә дизымҩаԥгоума? аҩыџьагьы атыша иҭамҳаӡои?
Аҵаҩы ирҵаҩы иаҵкыс дзеиҳахом; аха, дарбанзаалакь, ак игымкәа данынаӡалакь, ирҵаҩы иеиԥш дҟалоит.
Уашьа ибла иху аҭәыц узахәаԥшуазеи, убла ихыжьлоу ақды умбауазар?
Мамзаргьы сашьа! уааи, убла иху аҭәыц хысхып ҳәа злаиауҳәарызеи, ухаҭа убла ихыжьлоу ақды анубарҭам аамҭазы? Агәыҩба! зны убла ихыжьлоу ақды хых, убасҟан уашьа ибла иху аҭәыц шхыхтәу убарҭахап.
Иҟам ҵла бзиак, ашәыр бааԥсы зҿалауа; иҟам ҵла бааԥсык, ашәыр бзиа аазышьҭуа.
Аханатә, иарбан ҵлазаалакь иҿалауа ашәыр ала изыԥсоу рдыруеит; избан акәзар амаӷ алаҳа ҿырхуам, ажьгьы акәыкәымдраҿ ирҭаауам.
Ауаҩыраз игәы абеиарахьтә аразра ҭигоит, ауаҩы бааԥс игәы бааԥс мазарас иамоу ахьтә абааԥс ҭигоит; избан акәзар ауаҩы игәы иахыжжуа ауп дзырцәажәауа.
Шәызсыԥхьауеи: Иҳақәиҭу! Иҳақәиҭу! ҳәа, ишәасҳәауа аныҟашәымаҵуа аамҭазы?
Сара сахь иааиуа, сажәақәа ирзыӡырҩуа, иагьыназыгӡауа дарабнзаалакь дзеиԥшу шәасҳәоит:
Уи диеиԥшуп аҩны аниргылоз аамҭазы, адгьыл ырҵауланы ижны зыҩны ахаҳә-цаҟьа иқәзыргылаз ауаҩы; аӡхыҵра аныҟала, ацәқәырԥақәа аҩны иасит, аха иазмырҵысит, избан акәзар уи ахаҳә-цаҟьа иқәгылан.
Иӡырҩуа, аха изаҳауа назмыгӡауа зыҩны уасхырда адгьыл иқәзыргылаз диеиԥшуп, уи ацәқәырԥа хыҵны ианажәла, иара убраҟа инкаҳаит; акаҳашьагьы каҳашьа иеиԥшмызт.
Изыӡырҩуаз ажәлар рахь иажәақәа зегьы данрылга, Капернаум днеит.
Абри аамҭазы шәҩы-рхы даараӡа дзыхӡыӡаауаз имаҵуҩык аԥсхыхразы дықәын.
Иисус иӡбахә аниаҳа, Иудеиаа реиҳабацәа изишьҭит, имаҵуҩы ихәышәтәразы дизааразы.
Урҭ Иисус иҟны инеин, агәра иргауа иҳәеит, абасгьы ҳәауа: уи Уара убас ала узныҟәара даԥсоуп,
Избан акәзар ҳажәлар бзиа избауа аӡә иоуп, асинагогагьы рызиргылт.
Иисус урҭ дрыццеит. Шәҩы-рхы иҩны ааигәара днеихьаны аиԥш, иҩызцәа изааишьҭит абас иарҳәаразы: уҽумырааԥсан, Иҳақәиҭу! сара саԥсам схыбра уҩналара;
Убри аҟнытә сара схы исзаҭәамшьеит Уара уахь анеира; аха ажәаны иҳәа смаҵуаҩы дыбзиахоит;
Избан акәзар сара аӡәы инапаҵаҟа иҟоу уаҩуп, иҟоуп сара снапаҵаҟаҿгьы иҟоу аибашьцәа, урҭ рахьтә аӡәы уца ҳәа идысҵар дцоит; даҽаӡәы уааи ҳәа иасҳәар дааиуеит; смаҵуҩы абри ҟаҵа ҳәа ззысҳәауа ҟаиҵоит.
Иисус абри аниаҳа, дџьаишьеит, нас, ишьҭаз ажәлар рышҟа даахьаҳәны иҳәоит: ишәасҳәоит, абри аҩыза ахаҵара Израил аҿгьы сшақәымшәац.
Иааишьҭыз хынҳәны аҩны ианнеи, ирбоит амаҵуҩы-чмазаҩы игәы шыбзиахахьаз.
Абри ашьҭахь Иисус Наин захьӡыз ақалақь ашҟа дцоит; ицрыԥсса ицын иҵаҩцәа шьардаҩи ажәлар рацәеи.
Ақалақь агәашәқәа дырзааигәахауаны аиԥш, ԥсык дрыманы иааиуан ан лԥа заҵәы, арахь лара лхаҭагьы деибан; ирацәаҩын уи ақалақь ахьтә илыцаауаз ажәлар.
Убри даниба, Иҳақәиҭу даарыцҳашьаны илеиҳәоит: бымҵәыуан.
Нас, днаидгыланы исакаса дҩахькьысит; уи дназгауазгьы ааҭгылт; иҳәоит Иара абас: арԥыс! уара уоуп изасҳәауа, угыл.
Аԥсы дҩықәтәеит, ацәажәарагьы далагт; Иисус уи иан длиҭоит.
Дара зегьы еилаӡыӡеит, Анцәа ирдуура иалагт, абас ҳәауа: ҳабжьара аԥааимбар ду дцәырҵит, Анцәа иуаажәлар дырҭааит.
Иара изыҳәа абри аҩыза агәаанагара Иудеиа зегьы, убас убри иахьаҵанакуаз иахьӡеит.
Иоанн иҵаҩцәа абарҭқәа зегьы рыӡбахә иарҳәеит.
Иоанн ҩыџьа иҵаҩцәа ааԥхьаны Иисус издәықәиҵоит, иазҵааразы: иаараны иҟоу Уара уакәу уакәму, ма даҽаӡәы ҳаизыԥшызаару?
Урҭ Иисус иҿы инеины ирҳәоит: Иоанн Аӡӡаахҩы ҳаузааишьҭит, ҳуазҵааразы: иаараны иҟоу Уара уакәу уакәму, ма даҽаӡәы ҳаизыԥшызаару?
Абри аамҭазы Уи жәпаҩык рчымазарақәа, рхьаа-баақәа ирылиргахьан, аԥсымыцқьацәа рхицахьан, алашәцәа рыбла алашара азиргьежьхьан.
Иисус аҭакс иреиҳәоит: шәцаны Иоанн иашәҳәа ижәбаз, ишәаҳаз: алашәцәа рыблақәа хтуеит, ацыркьцәа ныҟәоит, ацәеилабаара змоу рцәа цқьа-шәқьахоит, адагәацәа ираҳауеит, аԥсцәа гылоит, аччиацәа агәырӷьажәа рҳәоит.
Бзазара имоуп Сара сызмырҩашьауа!
Иоанн иааишьҭыз анца, ажәлар Иоанн иӡбахә раҳәара далагеит: ацәҳәырахь шәахьцоз шәызхәаԥшырц ишәҭахызыз? аԥша иарҵысуаз акалам аума?
Ижәбарц ишәҭахыдаз шәара убра? амаҭәа ԥшқарахқәа зшәыз ауаҩы дыжәбарц акәызма? Аха иблахкыгаха зҽеилазҳәауаз, ишырҭаху аиԥш аԥсҭазаара змоу аҳцәа раҳҭнырақәа рҿы ауп иахьыҟоу.
Нас ижәбарц ишәҭахызыз убрахь шәанцауаз? аԥааимбар иакәзар? Ааи, ишәасҳәоит, уи аԥааимбар иаҵкысгьы дшеиҳау.
Ари абас аиԥш ззану иоуп: абар, Уара уҿаԥхьа Сара Сымаалықь днасышьҭуеит, уи Уара уҿаԥхьатәи амҩа ирхиоит.
Ишәасҳәоит абас: ԥҳәыск илхылҵхьоу рахьтә дыҟам Иоанн Аӡӡахҩы иеиҳау; аха Анцәа Иаҳраҿы иреиҵаӡоу иара иаҵкыс диеиҳауп.
Изыӡырҩуаз ажәлар зегьы, убас аҳазеизгаҩцәа Иоанн иӡӡаахрала рыҽӡаахны Анцәа ддырдууан.
Афарисеицәеи азакәан-дырыҩцәеи ракәзар, Уи иахьтә аӡӡаахра рыдрымкылт, убри алагьы Анцәа игәаҳәара нармыгӡеит.
Убасҟан Иҳақәиҭу иҳәоит: издыскыларыда абри ашьҭра? изеиԥшыда дара?
Урҭ реиԥшуп амҩа иантәалоу, абас аиԥш ала еиқәҿызҭуа ахәыҷқәа: ҳара аҿарпын шәзаҳарҳәон шәара шәкәашауамызт; илахьеиқәҵагаз ашәақәа шәзаҳҳәон шәара шәҵәыуамызт.
Избан акәзар дааит Иоанн Аӡӡаахҩы, чагьы ифауам, ҩгьы ижәуам; изышәҳәоит: уи аҩысҭаа дихоуп.
Дааит Ауаҩытәыҩса Иԥа, иагьифоит, иагьижәуеит; изышәаҳәоит: абар акрыфара, аҩыжәра бзиа избауа, аҳазалхыҩцәеи гәнаҳа змоуи рҩыза.
Аҟәышра иара аҵеицәа зегьы рыла ахы ҵабыргны иаанарԥшит.
Афарисеицәа иреиуаз аӡәы акырсыцфа ҳәа диҳәеит; афарисеи иҩны днеины аишәа днахатәеит;
Абар, убри ақалақь аҿтәи ԥҳәыск, агәнаҳа змаз, Уи афарисеи иҩны аишәа дшахатәаз анлаҳа, амармыш еирыӡ иҭаҭәаны ахәша аалгеит;
Ишьҭахьала ишьапқәа лыҽрышьклажьны лабжышла илкәабон, дрыгәӡуан, лыхцәала илырбауан, ахәша рхьылшьуан.
Ари збауаз, Уи даазыԥхьаз афарисеи игәы иҭиҳәаауан: Ари дԥааимбарзар, ихькьысуа дызусҭоу, дзакә ԥҳәысу идыррын агәнаҳа змоу аӡә лоуп лара.
Иисус уи днаизхьаҳәны иҳәоит: Симон! уара уахь ҳәатәык сымоуп. Егьи иаҭеикуеит: иҳәа, Арҵаҩы.
Иисус иҳәоит: уаллаҵаҩык иитәыз ҩыџьа ирықәын: аӡәы хәышә динари ишәар акәын, егьи ҩынҩажәеи жәаба.
Аха изларшәоз ахьрымамыз аҟнытә аҩыџьагьы иранаижьит. Иҳәа, урҭ рахьтә уи еиҳа бзиа дызбарыда?
Симон иҳәоит: сгәы иаанагоит еиҳа еиҳаны изанаижьыз иакәхоит. Иара иеиҳәоит: ииашаны иуӡбеит.
Нас, аԥҳәыс дналызхьаҳәны, Симон иеиҳәоит: думбои абри аԥҳәыс? Сара уара уҩны сааит, сшьапқәа рзы аӡы сумҭеит; лара сшьапқәа лаӷырӡыла илкәабеит, лыхцәала илырбеит.
Уара сумыгәӡит, лара абра сааҩналеижьҭеи сшьапқәа рыгәӡра даҟәыҵуам.
Уара схы ахәша ахьумшьит; лара сшьапқәа ахәша рхьылшьит.
Убри аҟнытә иуасҳәоит: илымоу агәнаҳа рацәа ланажьхоит, абзиабара рацәа ахьаалырԥшуазы; еиҵаны изанажьхауа еиҵаны бзиа урбоит.
Лара илеиҳәоит: быгәнаҳарақәа банажьхоит.
Ицтәақәаз ргәы абас ҭырҳәаауа иалагеит: дызусҭада абри, агәнаҳарақәа ранажьрагьы зылшауа?
Иара аԥҳәыс илеиҳәоит: ибымаз ахаҵара беиқәнархеит; бца гәхьаада.
Абри ашьҭахь ақалақьқәеи ақыҭақәеи дрылсуан, Анцәа Иаҳратәы уазла, гәырӷьажәала иҳәауа; ицын ажәаҩаҩык,
Убас аҳәса иреиуаз шьоукы, аԥсыҳарамқәа зхицахьаз, зчымазарақәа ихәышәтәхьаз: быжьҩык аҩысҭаацәа зыхцаз Мариа, Магдалина ҳәагьы изыԥхьауаз,
Иоанна, Хуза иԥҳәыс, Ирод иҩнра ахылаԥшҩы, Сусана уҳәа аӡәырҩы, змазарала Иара ицхраауаз.
Ауаа рацәа идеизаланы ианыҟаз, ақалақьқәа зегьы рахьтә ианиҭаауаз зны ажәамаанала драцәажәауа далагеит:
Ажәлаҟьаҩ ажәлакаԥсаразы дынҭыҵит; ажәла аниҟьауаз аамҭазы, жәларыцқәак амҩа ианшәалеит, иагьыркәаҳаит, жәҩантә аԥсаагьы ирҿарыҟәшәеит;
Даҽа рыцқәак ахаҳә иқәыԥсеит, ишҩыҵхахаз иныҵҩаа ицеит, избан акәзар ацәаакыра рызхомызт;
Жәлацқәак амаӷра илашәеит, амаӷ ианазҳа, иахәаҽит;
Даҽа рыцқәак адгьыл ахьыбзиаз иақәшәан, иқәаҳәҳәы иааит, шәынтә рыла еиҳангьы аҽаҩра аарышьҭит. Абри ҳәаны ибжьы ҩыҳареикит: алымҳақәа змоу, ак заҳараны иҟоу, иаҳааит!
Иҵаҩцәа иазҵааит: иаанагауазеи ари ажәамаана?
Иара иҳәоит: шәара Анцәа Иаҳра амаӡақәа шәзаатуп, егьырҭ ажәамаанала ауп ишрасҳәауа, урҭ ирбоит, аха ирызгәаҭауам, ираҳауеит, аха ирзеилыргом.
Абар ари ажәамаана иаанагауа: ажәла ари Анцәа иажәа ауп.
Амҩа ианшәалаз иӡырҩуа, аха иаразнак аҩысҭаа дызҭаауа ирызҳәоуп, уи ргәаҿы инеиз ажәла иӷьычуеит, ахаҵара рмоуразы, иҭахаразы;
Ахаҳә иқәшәақәаз рызкуп иӡырҩуа, ажәа гәырӷьарала издызкылауа, ԥыҭраамҭакгьы уи азхазҵауа, урҭ дац-ԥашә рымам, аԥышәара аамҭа анааилакь ирылаӡом;
Амаӷра илашәаз иӡырҩуа, аха абзазаратә ҟыба-ӡыба, амазара, аԥсҭазаара ахаара-бзаара зиааиуа ирызкуп, урҭ зегьы ажәа рхәаҽуеит, егьзахылҿиаауам.
Адгьыл бзиа иақәшәаз рызкуп ажәа иазыӡырҩуа, згәы-зыԥсаҿы, зыцқьа-шәқьараҿы изҵәахуа, аҽаҩрагьы зауа. Абри ҳәаны ибжьы ҩеиҵихит: алымҳақәа змоу, ак заҳараны иҟоу, иаҳааит!
Ацәашьы азыркыз дарабнзаалакь акы ахҩаны иҭеиҳәҳәом, ма ацәардаӷәы ихәыҵаиргылом, дҩаханы ашьандал иҭаиргылоит, иҩналауа алашара рбаразы.
Избан акәзар аханатә, иаргамамхауа маӡа ыҟаӡам, хӡыӡаарала иҭаҵәахугьы мааԥшыр, ихымтыр ауам.
Абасала, шәыӡырҩышьа шәахылаԥшла; наџьнатә, измоу имазаауеит, егьызмам, имаушәа иибауагьы имыххоит.
Иааит Иара иҿы Иани иашьцәеи, ауаа ахьырацәаз иахҟьаны дахьыҟаз изымнеит.
Абри атәы идырдырит: Уани уашьцәеи анҭыҵ игылоуп, убара рҭахуп.
Иара аҭакс иреиҳәоит: Сара исану, исашьцәоу ари Анцәа иажәа иазыӡырҩуа, иназыгӡауа роуп.
Ҽнак иҵаҩцәа иманы ашхәа дҭалоит, иагьреиҳәоит: аӡиа нырцәҟа ҳарып. Иагьдәықәлеит.
Иисус, иӡсауа ишнеиуаз, дыцәеит. Аӡиаҿы афырҭын бааԥс ҵасит, ацәқәырԥақәа рышхәа ианыҽҽалауан, рыԥсҭазаара шәарҭан.
Инеины ддырҿыхеит, абасгьы иаҳәауа: Абжьаҩ! Абжьаҩ! ҳҭахоит. Иара дҩагылан, аԥшасрагьы аӡеисрагьы ирҟәихит; иеихсыӷьит, иагьааҭынчрахеит.
Убасҟан Иара иреиҳәоит: иабаҟоу ишәымоу ахаҵара? ашәаӡыӡареи аџьашьахәреи иамҽханакны дара-дара еибырҳәауан: дызусҭада Абри, аԥшагьы аӡгьы зыдҵа нарыгӡауа, иззыӡырҩуа?
Иӡхыҵит Гадарынтәыла, Галилеиа иазиашаны ишьҭаз.
Агаҿа дахьаахықәгылаз, диԥылт ақалақь ахьтә иаауаз аӡәы, уи акыраамҭақәа раахыс аҩысҭаацәа ихан, маҭәагьы ишәиҵомызт, аҩнгьы дахымызт, адамрақәа дырҭан.
Уи, Иисус даниба, арҵәаа дыҳәҳәеит, иҿаԥхьа асаара дкаҳт, бжьы ӷәӷәала абас ааҭирҟьеит: иуҭахузеи сара сҟны, Иисус, Хыхь Иқәтәоу Анцәа Иԥа? суҳәоит, сумыргәаҟын.
Иисус аԥсымыцқьа идиҵеит дызлаз дилҵразы; избан акәзар, акыр ҵуан уи абри ауаҩ диргәаҟуазижьҭеи ихьчаразы уи адаҷқәеи аҳәагәыжьқәеи рыла дҿарҳәон; аха иара урҭ цҟьа-шәҟьа иқәиҵон, нас, ихаз аҩысҭаа дҿырҟьаса ацәҳәырахь дигон.
Иисус диазҵааит: иухьӡузеи? Иара аҭак ҟаиҵоит: алегион, избан акәзар аҩысҭаацәа рацәаҩны ихан.
Урҭ Иисус иҳәауан џьаҳанымҟа рхы имырхаразы.
Иара абра, ихарамкәа, ахәаҿы ҳәа-гәарҭак ықәҳәуан; аҩысҭаацәа иҳәеит убарҭ рылалара иақәиҭитәразы. Иақәиҭитәит.
Аҩысҭаацәа, ауаҩы инаилҵны, аҳәақәа инарылалт; аҳәақәа аԥаҩ рҽалырҩрны аӡиа рыҽҭарыжьт иагьӡааҟәрылеит.
Ахьшьцәа иҟалаз анырба, ақалақьқәеи ақыҭақәеи рахь рҿынархеит, абри атәы еиҭаҳәауа.
Иҟалаз абаразы иҩҭыҵит; Иисус иҟны ианааи, аҩысҭаацәа зыхцаз ауаҩы Иисус ишьапаҟны дыштәаз рбеит деилаҳәаны, ииуа-ииҳәауа еиқәшәаны; рыԥсқәагьы нарыхҟьеит.
Избақәаз урҭ ирарҳәоит аҩысҭаа дызхаз дшыхәышәтәхаз.
Гадарын иахьаҵанакуаз иаланхоз зегьы иҳәеит хара дырԥырҵразы, избан акәзар урҭ ашәаӡыӡара ду рхаԥаны иҟан. Иара ашхәа дынҭалан, ишьҭахьҟа дхынҳәит.
Аҩысҭаацәа зхицаз ауаҩы диҳәеит Иара дахьцо диццарацы. Аха Иисус уи доуишьҭит, абас наиаҳәаны:
Уҩныҟа ухынҳәы, Анцәа иузиуз рзеиҭаҳәа. Иара дҩахынҳәны ақалақь иаланхоз зегьы Иисус изиуз рзеиҭеиҳәон.
Иисус ишьҭахьҟа даныхынҳә, ажәлар дрыдыркылт, избанзар зегьы Иара изыԥшын.
Ус, абар, дааит Иаир ҳәа изыԥхьоз, асинагога иахылаԥшыз аӡәы, уи дшьамхнышгыланы Иисус диҳәон иҩныҟа дизнеиразы,
Избан акәзар жәаҩа шықәса ирҭагылаз уи иԥҳа заҵә аԥсразы дықәын. Данцоз ажәлар идеизалон.
Абри аамҭазы, ԥҳәыск, жәаҩа шықәса шьаҟәаҵрала игәаҟуаз, змазара зегьы аҳақьымцәа ирықәзырӡхьаз, урҭ рахьтә хәышәтәышьа змауз,
Ишьҭахьала днеины имаҭәа аҵкар днахьысит; иара убри аамҭазы ашьацарагьы аҽааннакылт.
Иисус иҳәоит: исхьысда? Зегьы мап анырк, Пиотри егьырҭ ицқәази иарҳәоит: Абжьаҩ! ажәлар удеизаланы ургәылакуп, Уара искьысда ҳәа уҵаауеит.
Аха Иисус иҳәоит: аӡә дыскьысит; избан акәзар сымчрак шсылҵыз гәасҭеит.
Аԥҳәыс, уаҳа ҽыҵәахра шамуаз анылба, дшәаӡыӡауа, иҿаԥхьа асаара дианы ажәлар ирылалҳәеит дшикьысыз, иара убри аамҭазыҵәҟьа дшыбзиахаз.
Иара ус леиҳәоит: бымшәан, сыԥҳа! ибымоу ахаҵара беиқәнархеит; бца хирла.
Иара абри аниҳәауаз аамҭазы, асинагога ахылаԥшҩы иҩнынтә иааз днаидгылан иеиҳәоит: уԥҳа дыԥсит; Арҵаҩы думырааԥсан.
Аха Иисус, ари аниаҳа, уи иахь иҳәоит: умшәан, ахаҵара умаз, деиқәырхахоит.
Аҩны даннеи, Пиотри, Иоанни, Иакови, аԥҳәызба лаби лани рыда уахь аҩналара уаҩ дақәиҭимтәит.
Зегь лара дырҵәыуан, иеилақьыз-қьызуан. Аха Иара иҳәоит: шәымҵәыуан; лара дымԥсӡеит, дыцәоуп.
Дыԥсит ҳәа здыруаз зегьы ихыччауан.
Иара зегьы ҩдәылицан, лнапы аанкыланы илеиҳәоит: аԥҳәызба! бгыл.
Лыԥсы лзыхынҳәит; иаразнакгьы дҩагылт; акрылҿашәҵа ҳәа реиҳәеит.
Лара дзыхшаз ари рзымбатәбарахеит. Иара иакәзар, иҟалаз уаҩы иашәымҳәан ҳәа реиҳәеит.
Ажәаҩаҩык даарыԥхьан амчреи азини риҭеит, аҩысҭаацәа рылцареи ачымазарақәа рыхәшәтәреи рзы.
Иагьдәықәиҵеит Анцәа Иаҳразы иуазҳәаларц, ачымазцәа рхәышәтәларц.
Иагьреиҳәеит: амҩа шәанықәлауа акагьы шьҭышәымхын: лабагьы, арҭмаҟгьы, чагьы, раӡынгьы, ҩба-ҩба маҭәагьы;
Шәызҭаауа иҩнаҭаҿы шәаангылала, иара убрантә шәымҩа шәықәлала;
Шәахьрыдрымкылауа ақалақь шәаналҵуа, шәшьапқәа асаба рықәшәыршәшәала, иҟарҵаз азышаҳаҭразы.
Урҭ цеит, ирылан, ақыҭақәа инарылс-аарылсуа, зегьынџьара агәырӷьажәа рызнагауа, ихәышәтәуа.
Аԥшьбарак-хылаԥшҩы Ирод Иисус дызҿыз зегьы ртәы иаҳаит, иалиҳәаарызгьы издырамызт: избан акәзар шьоукы Иоанн аԥсцәа рахьтә дгылт рҳәауан.
Даҽа шьоукых Илиа дцәырҵит ҳәа; егьырҭ ажәытәӡатәи аԥааимбарцәа иреиуаз аӡә дгылт ргәахәуан.
Иагьиҳәоит Ирод: Иоанн сара ихы хыссеит; нас дарбану Абри, абас аиԥш зхырҳәаауаны исаҳауа? Ибара дашьҭан.
Апостолцәа аныхынҳә, иҟарҵаз атәы изеиҭарҳәеит; Иаргьы, дара аашьҭыхны, хазы, цәҳәыра ҭыԥк дазцеит, Вифсаида ҳәа изышьҭоу ақалақь азааигәара.
Аха ажәлар уи атәы анеилыркаа, ишьҭалт; Иара урҭ идикылт, Анцәа Иаҳратәы дырзалацәажәауан, ахәышәтәра иаҳәауазгьы ихәышәтәуан.
Амш ахәларахь еихон. Ажәаҩаҩык наидгылан иарҳәоит: ажәлар аушьҭ, ааигәатәи ақыҭақәа, аиланхарҭақәа рахь ицаны иԥхьаразы, рыфатә рыԥшааразы; избан акәзар ҳахьыҟоу цәҳәыра ҭыԥуп.
Аха Иара ус реиҳәоит: шәара урҭ афатә рышәҭ. Дара иаҭаркуеит: ҳара хә-чаки ҩ-ԥсыӡки реиҳа егьҳамам; ҳцаны абасҟаҩык рыфатә злааҳхәарызеи?
Урҭ хәнызқьҩык рҟынӡа ыҟан. Аха Иара иҵаҩцәа иреиҳәоит: еивашәыртәа ҩынҩажәеи жәаҩык ҩынҩажәеи жәаҩыкны.
Убас аиԥш алагьы иҟарҵеит, зегь дыртәеит.
Иара ахә-чаки аҩ-ԥсыӡки ааникылан, ажәҩан дҩаҵаԥшны иԥшьеит, нас, иԥыҽҽны иҵаҩцәа ириҭеит, ажәлар ирзыршаразы.
Ирфауан, зегьы рызхарагьы ҟалеит; инхаз ачасақәа жәаҩа каҵкәыр еизыргеит.
Зны, днасҭханы, уаҩ дахьахымыз аҭыԥ аҿы данныҳәауаз, иҵаҩцәагьы аницыз, дразҵааит абас: Сызусҭоу ҳәа ажәлар ирҳәои?
Дара аҭакс иарҳәоит: шьоукы Иоанн Аӡӡаахҩы ҳәа рҳәоит, шьоукы Илиа; егьырҭ игылаз ажәытәтәи аԥааимбарцәа дыруаӡәкуп рҳәоит.
Иара абас дразҵаауеит: шәара Сызусҭоу ҳәа ишәҳәозеи? Пиотр иаҭеикуеит: Анцәа Иԥа Христос Уоуп.
Аха Иара ӷәӷәала иаԥирҟәҟәааит ари атәы аӡәгьы иарымҳәаразы.
Иреиҳәоит Ауаҩытәыҩса Иԥа шьарда дгәаҟраны дшыҟоу, аиҳабацәеи, аԥхьаԥшьаҩцәеи, ашәҟәдырыҩцәеи дышрыдрымкылауа, дыршьраны дшыҟоу, ахымш рыҽны дышгылауа.
Зегьы рышҟа иҳәоит: Сара схьыԥшра зҭаху, ух мап ацәкны, уџьар аашьҭыхны уҩасышьҭала;
Избан акәзар зыԥсы иеиқәзырхарц зҭаху иԥсы ирӡуеит; Сара сымшала зыԥсы зырӡуа иԥсы ҿыххоит;
Ауаҩы излаизыфеидоузеи адунеи зегьы арҳара, ихы ҭаирхар, мамзаргьы даԥырхагахар?
Избан акәзар Сареи сажәақәеи ԥхазшьаз, уи Ауаҩы Иԥагьы дыԥхеишьоит, Иареи, Иаби, Амаалықь цқьацәеи рдурала данаауа.
Иаша-ҵабыргла ишәасҳәоит: абраҟа еилагылоу рахьтә иҟоуп Анцәа Иаҳра рбаанӡа имыԥсуа.
Абарҭ ажәақәа рышьҭахь, аамшы аныбжьыс, Уи, Пиотри, Иоанни, Иакови аашьҭыхны, аныҳәаразы ашьхарахь дыхәнеит.
Данныҳәауаз аамҭазы, ихы-иҿы аҽеиҭанакит, ицәашәҵатәы ҟәашкакараӡа, иеилаарцыруа иҟалеит.
Ус ҩыџьа ахацәа иацәажәауа иалагт, урҭ Моисеии Илиеи ракәын:
Дурала ицәырҵны, Иерусалим изыԥшыз имҩа ахыркәшашьа иалацәажәон.
Пиотри егьырҭ ицқәази ацәа иалаханы иҟан; ианааҿыха, Иара идуреи, идгылаз ҩыџьа ахацәеи рбоит.
Урҭ Иара иԥырҵуа ианалага, Пиотр дахьшәаӡыӡауаз аҟнытә ииҳәара изымдыруа Иисус иеиҳәоит: Абжьаҩ! араҟа ҳаҟазаара бзиоуп; иҳаргылап х-қьалак, Уара узы акы, Моисеи изы акы, Илиа изы акы.
Абри аниҳәауаз аамҭазы, ԥҭашк аацәырҵын иҩархатәеит; иагьшәеит, уи анаархатәа.
Аԥҭа иаагәылҩит абас аиԥш иҟаз абжьы: Абри Иоуп гәы цаҳә-цаҳәла бзиа избаз, Сгәаԥхара-ҳалал Злоу Сԥа; Иара шәизыӡырҩла.
Абри абжьы ангауаз аамҭазы, Иисус ихала даанхоит. Дара абри атәы иалаҿырымҭит, урҭ амшқәа раан ирбаз аӡбахә ҳәа уаҩ акагьы иарымҳәеит.
Адырҩаҽны, ашьха ианылбаа, ажәлар рацәаҩны иԥылт.
Ус, иаалырҟьан, ажәлар рахьтә аӡә ҿиҭит: Арҵаҩы! суҳәоит сԥа усызихәаԥшразы, иара аӡә заҵәык иоуп исымоу:
Иаҩысҭаахә деилеикуеит, иаалырҟьаны арҵәаа ҳәа дирҳәҳәоит, диргәаҟуеит, ашәаҟьа иҿачы дҟалоит; аума изаацаны цәгьала диԥырҵуеит.
Сара уҵаҩцәа срыҳәеит уи дихырцаразы; аха ирылымшеит.
Иисус уи аҭак иҭауа иҳәоит: еҳ, ахаҵара змам ашьҭра ҩашьа! сабанӡашәыцҟазаауеи, шәабанӡасычҳалари? даага уԥа.
Аҷкәын ааира дахьынӡаҿыз, аҩысҭаа уи дисуа далагеит; аха Иисус аԥсы мыцқьа дызлаз дилҵырц идиҵеит, аҷкәын дихәышәтәын, днаганы иаб дииҭоит.
Зегьы Анцәа идуура џьаршьауан. Иисус иҟаиҵауаз мбатәшәа ибаны ианалацәажәауаз аамҭазы, иҵаҩцәа иреиҳәоит:
Сажәақәа шәлымҳақәа иҭашәыгӡа: Ауаҩытәыҩса Иԥа ауаа рнапаҿы дрыҭахоит.
Аха дара арҭ ажәақәа рзеилымкааит, дара рзыҳәан урҭ рҵакы аркын, еилкаашьагьы рымамызт; дара убри ажәа иазкны иазҵаара иацәшәон.
Ирзааит хшыҩҵакык: иреиҳада дара рыҩнуҵҟа?
Иисус урҭ рыгәҭахәыцрақәа анеиликаа, хәыҷык дааганы иҿаԥхьа дҩаиргылан,
Иреиҳәоит: сыхьӡала абри ахәыҷы дыздызкылауа Саргьы сидикылоит; Сара сыздызкыло Сара Саазышьҭызгьы дидикылоит; избан акәзар шәыбжьара зегьы иреиҵоу ддухоит.
Абри аамҭазы Иоанн иҳәоит: Абжьаҩ! ҳара даабеит ухьӡала аҩысҭаацәа рылызцоз аӡәы, ҳара уи даҟәаҳхит, избан акәзар уи ҳара дҳацныҟәауам.
Иисус уи иеиҳәоит: даҟәышәымхын; избанзар шәара ишәҿагылам, шәара дшәыдгылаҩуп.
Аԥсабарахьтә игара амшқәа ааскьауа ианалага, Уи дазгәышьит Иерусалимҟа ацара,
Убри аҟнытә заа ацҳаражәҳәацәа ишьҭит; урҭ рҿынархан ицеит, Самариантәи ақыҭа иналалт, иԥылара разырхиаразы;
Аха Иара уаҟа дрыдрымкылт, избанзар Иерусалимҟа имҩасуаз исахьа иԥшнын.
Ари анырба, иҵаҩцәа Иакови Иоанни ирҳәоит: Иҳақәиҭу! иуҭахызар, ажәҩан ахьтә амца лбааны иқәнахразы ҳаҳәоит, Илиа ишыҟаиҵаз аиԥш?
Аха Иара, рышҟа даахьаҳәын, уи мап ацәкны иреиҳәоит: ԥсыс шәзеиуоу шәыздыруам.
Ауаҩытәыҩса Иԥа дзааз ауаа рыԥсқәа рҭархаразы акәӡам, иеиқәирхаразы ауп. Ицеит даҽа қыҭак ахь.
Уахь амҩа ианықәыз аамҭазы, аӡә ус иеиҳәоит: Иҳақәиҭу! уахьцозаалакь суцлоит.
Иисус ус иеиҳәоит: абгахәыҷқәа рҭыҩра рымоуп, ажәҩан иалоу аԥсаатәгьы рыҭра, Ауаҩытәыҩса Иԥа хықәҵарҭа имам.
Егьи иахь иҳәоит: усышьҭаланы уаала. Аха уи иаҭеикуеит: Иҳақәиҭу! уаанӡа сақәиҭтә сцаны саб ижра.
Аха Иисус иаҭеикуеит: аԥсцәа рыԥсцәа рыжра дара иранажь; уара уҿынаха, Анцәа Иаҳра аӡбахә гәырӷьажәала ирылаҳәала.
Даҽаӡәых иҳәоит: Уара суццоит, Иҳақәиҭу! аха уаанӡа сыҩнра иатәу бзиала ҳәа раҳәара сақәиҭтәы.
Аха Иисус ус иеиҳәоит: зыцәмаҭәа знапала икны зышьҭахьҟа иԥшуа дарбанзаалак, Анцәа Иаҳразы дыгәрагам.
Абри ашьҭахь Иҳақәиҭу даҽа хынҩажәеижәаҩык аҵаҩцәа алихит, нас Иара дцараны дахьыҟаз иарбан қалақьзаалак, ҭыԥзаалакь ашҟа ҩыџьа-ҩыџьа заа ишьҭит,
Абасгьы раҳәаны: абҵатәы рацәоуп, аусуцәа маҷҩуп; убри аҟнытә абҵатәы Иақәиҭу шәиҳәа, аҽаҩра аҭагаларазы аусуцәа ааишьҭразы.
Шәца-шәҿынашәха! абар, ақәыџьмақәа ирылоу асар реиԥш амҩа шәықәсҵоит.
Акагьы шьҭышәымхын: ааҵәоума, арҭмаҟума, шьаҵатәума; амҩан аӡәгьы аԥсшәа иашәымҳәан.
Шәызҭаауа аҩнаҿы раԥхьа ишәҳәоит: аизыразра амазааит шәыҩнаҭа!
Уаҟа аҭынчра аԥа дахызар, ари аҭынчра изылыԥхоит, ус анакәымха, уи шәара ишәзыхынҳәуеит;
Убри аҩнаҟны шәаанха, ирымоу шәфала, ишәыжәла: аџьабаа збауа иџьабаазы џьшьара иаҭәоуп. Ҩнык аҟнытә даҽа ҩнык ахь шәеиҭамҵын.
Шәызҭаауа ақалақь аҿы шәрыдыркылозар, ишәыраҭуа шәфала;
Уаҟа иҟоу ачымазцәа шәхәышәтәла, ирашәҳәала: Анцәа Иаҳра шәзааскьеит.
Шәызҭаауа ақалақь аҟны шәрыдрымкылауазар, амҩа ду ахь шәынкылсны ишәҳәа:
Ҳшьапқәа ирықәтатоу шәықалақьтә сабаҵәҟьагьы амҳаршәшәоит шәара ишәзынҳажьуеит; аха ижәдыруазааит Анцәа Иаҳра шышәзааигәахаз.
Ишәасҳәоит, аӡбара амш аҽны Содом еиҳа иазгәырӷьарахоит, уи ақалақь аасҭа.
Ееҳ, гәырҩацәгьа уԥеиԥшыз, Хоразин! гәырҩацәгьа уԥеиԥшыз, Вифсаида! избан акәзар шәара шәҟны ицәыргаз амч Тири Сидони рҟны ицәыргазҭгьы, урҭ шәымаҭәала аццышә илатәаны иахьхәхьеижьҭеи акрааҵуазаарын;
Аха аӡбара аҽны Тири Сидони еиҳа ирызгәырӷьарахоит шәара шәаасҭа.
Уара, ажәҩан аҟынӡа зҽыҳаразкыз Капернаумгьы, џьаҳанымынӡа улеишт.
Шәара ишәзыӡырҩуа Сара дысзыӡырҩуеит; шәара шәыздызымкылауа Саргьы сидикылом; Сара сыздызымкыло Саазышьҭызгьы дидикылом.
Хынҩажәеижәаҩык иҵаҩцәа гәырӷьарала ихынҳәит, абас аиԥш ҳәауа: Иҳақәиҭу! ухьӡала адҵа аныҟаҳҵауа, аҩысҭаацәаҵәҟьагьы ҳҳәатәы иацныҟәоит.
Иара иреиҳәоит: Сара дызбеит амацәыс аиԥш ажәҩан иалҟьаз аҩысҭаа.
Шәара Сара сахьтә амчра шәымоуп маҭума, мариалума, ӷацәас иҟоу зегьы шәрыӷрагыларазы, шәхаҭақәа ԥырхага шәымамкәа;
Аха шәара шәзеигәырӷьаша аԥсымчқәа шәҳәатәы ахьхарҵауа акәым шәыхьӡқәа ажәҩан иахьану ауп.
Убри аамҭазы, Иисус игәы ҩыҭгәырӷьааит, абас аиԥш ҳәауа: усырдууеит Уара, Саб, жәҩани дгьыли Ирықәиҭу, ари, аҟәыӷацәеи адырҩцәеи ирымаӡатәны, асабицәа иахьырзаауртыз; ааи, абас акәын ишыҟаз, Саб, Уара угәаԥхара бзиа.
Иҵаҩцәа днарзыԥшны иҳәоит: зегьы Саб ила исыҭоуп; Аԥа дызусҭоу Аб ида аӡәгьы издыруам, Аб дызусҭоу Аԥеи Аԥа иззааиртраны иҟоуи рыда уаҩы издыруам.
Иҵаҩцәа днарзыԥшын, акалашәа иналкааны иреиҳәеит: бзазара рымоуп шәара ижәбауа збауа аблақәа!
Избан акәзар агәра шәсыргоит аԥааимбарцәеи аҳцәеи жәпаҩы шәара ижәбауа абара ишазхьуаз, аха ирымбеит, ишәаҳауа аҳара шырҭахыз, аха ирмаҳаит.
Ус, абар, закәандырҩык дҩагылан, Иара дԥышәауа иҳәоит: Арҵаҩы! иҟасҵарызеи наӡаӡатәи аԥсҭазаара саҭәахаразы?
Иара ус иеиҳәоит: азакәан аҟны ишԥану? ушԥаԥхьои?
Уи аҭак ҟаиҵоит: бзиа дба Иуқәиҭу Унцәа угәынаӡала, умчнаӡала, удырранаӡала; иузааигәоугьы убас аиԥш бзиа дба.
Иисус иҳәоит: ииашаны аҭак ҟауҵеит; уныҟәала убарҭ ишырҳәауа ала, бзазарагьы уоуп.
Аха уи ахырқьиара иҭахны Иисус абас иеиҳәоит: исзааигәоу дарбану?
Иисус абри аҵыхәала иеиҳәоит: зны уаҩԥсык Иерусалимнтә Иерихонҟа дышцоз абрагьцәа дрылашәеит, урҭ имаҭәа ишәырхит, ддырҳәит, аарла иԥсы ахәага шҭаз иԥырҵит.
Убри аамҭазы убри амҩала инеиуаз ԥшьаҩык дибеит, аха диаҩсны дцеит.
Убас уи ихҭыгәлаз левиткгьы, днаидыгланы днаихәаԥшын, днаиаҩсны иҿынаихеит.
Самариантәык убри амҩала дышцоз даниба, игәы даарыцҳанашьан,
Днеины ахәшеи аҩи рыхьшьны ихәрақәа ҿеиҳәеит; нас иҽада дҩақәыртәаны, диманы асасааирҭаҟынӡа днеин, акыр дыгәцареикит;
Адырҩаҽны, уи дандәықәлауаз аамҭазы, ҩ-динарк ааҭиган, асасааирҭа змадаз инаиҭаны, иеиҳәоит: уихылаԥш, ари аиҳа инухуа, саныхынҳәуа иусҭоит.
Абарҭ ахҩык рахьтә, уара угәаанагарала, абрагьцәа ирылашәаз еиҳа изааигәахада?
Уи иҳәоит: дрыцҳазшьаз. Убасҟан Иисус иеиҳәоит: уцауҿынаха, уаргьы убас ҟаҵала.
Амҩа иқәланы ишнеиуаз қыҭак иналагылт; араҟа Марфа ҳәа изыԥхьауаз ԥҳәыск лыҩны длыдылкылт;
Длыман Мариа ҳәа изышьҭаз аеҳәшьа, уи Иисус ишьапаҿы дтәаны иажәа дазыӡырҩуан.
Марфа хьаас илыман Уи афатә-ажәтә ду ахьизлырхиашаз, убри аҟнытә дааидгыланы иалҳәоит: Иҳақәиҭу! гәхьаас иумаӡами саҳәшьа схала умаҵ аура сахьазынлыжьыз? илаҳәа дсыцхрааразы.
Иисус аҭакс илеиҳәоит: Марфа! Марфа! бара жәпакы рзы бгәаҭеиуеит, бшаҟьоит,
Иаҭаху акы заҵәык ауп. Мариа даҽа разҟбзиак алылхит, уи аӡәы илымихраны дыҟам.
Зны џьара дааҭгыланы дышныҳәоз, даалгауаны аиԥш, иҵаҩцәа иреиуаз аӡәы диазҵааит: Иҳақәиҭу! аныҳәашьа ҳарҵа, Иоанн иҵаҩцәа ишыдирҵаз аиԥш.
Иреиҳәоит: шәанныҳәауа ишәҳәала абас: Жәҩан иҟоу Ҳаб! ицқьахааит Ухьӡ; иааиааит Уаҳра; иҟалааит Уара угәаҳәара, адгьыл аҟны аиԥш ажәҩан аҿгьы.
Есымша зда ҳҳәарҭам ача ҳаҭала;
Егьҳанажь ҳагәнаҳарақәа, ҳаргьы ҳтәы зқәу дарбанзаалакь ишранаҳажьуа аиԥш; ацәгьаԥышәара ҳалаумгалан, аҩысҭаа ҳаицәыхьча.
Иагьреиҳәоит абас: иаҳҳәап, шәара шәахьтә, ишәымаз шәҩызак иҿы ҵхагәазы шәуаӡә днеины иеиҳәоит: аҩыза! х-чак сырԥсах,
Избан акәзар сҩызак сара сышҟа дымҩахыҵит, идызгалауа ҳәа егьсымам;
Егьи, аҩнуҵҟахьтә, аҭак ииҭоит: сумыргәамҵын, ашәқәагьы асыркхьеит, схәыҷқәагьы аиараҿ исыциоуп; сгыланы ак усҭауа сыҟам.
Ишәасҳәоит, уи дҩагыланы, аҩызара аҳаҭыр азы акгьы иимҭаӡаргьы, диҟәамҵӡар, заҟа даҳәаз ииҭар акәхоит.
Убри аҟнытә ишәасҳәоит: шәаҳәала ишәоуеит; шәыԥшаала ишәԥыхьашәоит; шәасла ишәзаадыртуеит,
Избанзар иаҳәауа дарбанзаалакь иоуеит, иԥшаауагьы иԥыхьашәоит, иасуагьы изаадыртуеит.
Дарбану, шәарҭ абацәа шәахьтә, зԥа ача данаҳәауа аамҭазы, ахаҳә изҭауа? мамзаргьы аԥсыӡ данаҳәауа, аԥсыӡ ацынхәрас амаҭ изыркуа?
Ма акәтаӷь данаҳәауа амариал изҭауа?
Абас, шәшыцәгьақәоугьы, шәыхшара абзиара рзыҟаҵара шәылшауазар, Жәҩан иҟоу Аб иашьапкуа заҟа Ԥсы Цқьа рыҭара илшарызеи!
Зны аӡәы дилицеит иҿаҳаз аҩысҭаак; аҩысҭаа данихцаха, аҿаҳа ацәажәара далагеит, ажәларгьы ари џьашьахәыс иркит.
Аха урҭ иреиуаз шьоукы абасгьы рҳәоит: Уи аҩысҭацәа раҳ веельзевул ибзоурала ауп аҩысҭаацәа шрылицауа.
Егьырҭ ракәзар, дԥышәауа, ажәҩан ахьтә адыргақәа рырбара иаҳәон.
Аха Иара, ирхәыцуаз дыруа, иреиҳәоит: ҩнуҵҟала зҽеиҩызшаз иарбан аҳразаалакь ҭацәуеит, убас ҩнуҵҟала зҽызшаз аҩнгьы еилаҳауеит.
Аџьныш иакәзаргьы, ҩнуҵҟала деиҟәшахазар, иаҳра еиқәхашьас иамоузеи? арахь шәара веельзевул ицхыраарала аҩысҭаацәа рылысцоушәа сзышәҳәоит.
Веельзевул ицхыраарала аҩысҭаацәа рхысцауазар, шәара шәԥацәа урҭ зларылсцауа иарбан мчу? Убри аҟнытә урҭ шәара шәзыҳәан иӡбаҩцәахап.
Шәара Анцәа инапала аҩысҭаацәа шрылысцауа агәра азхашәҵозар, ҳәарада, ари иаанагауа Анцәа Иаҳра шәара шәҟынӡагьы иааӡеит ҳәа ауп.
Аӷәӷәа абџьарла дыхианы иҩнра ихьчозар, усҟан имазара шәарҭам.
Иара иаҵкыс иӷәӷәаӡоу даниқәлалакь дииааиуеит, дзықәгәыӷуаз иабџьаргьы ицәигоит, ицәиӷьычызгьы рзишоит.
Сара исыцҟам Сара дысҿагылоуп; Сара исыцеизызымгауа дныхҩуп.
Аԥсымыцқьа ауаҩы данилҵлакь, уи аӡы ахьыҟам аҭыԥқәа дырхуп, иахьҭынчроу дашьҭоуп, аха, ианизымԥшаалакь, иҳәоит: сыҩныҟа, сахьдәылҵыз схынҳәып.
Даныхынҳәлакь иԥссаны, иеилырагны ибоит;
Нас дцаны иара иаҵкыс ицәгьаӡақәоу быжьҩык аԥсымыцқьацәа ааигоит, ҩаԥхьа иааины абри ауаҩ илалоит; уи изы ашьҭахьтәи иҭагылазаашьа аԥхьатәи аҵкыс еицәахоит.
Иара абри аниҳәоз аамҭазы, ажәлар рахьтә ԥҳәыск лыбжьы ааиҵыхны илҳәоит: бзазара рымоуп Уара уныҟәызгоз амгәаҭа, узҵаз агәыԥҳәы!
Иара иҳәоит: бзазара рымоуп Анцәа иажәа заҳауа, иацныҟәауа.
Ажәлар еиҳа-еиҳа ирацәахо ианалага, Иара ус реиҳәоит: ари шьҭра бааԥсуп; адыргақәа ирышьҭоуп, аԥааимбар Иона иитәу ада даҽа дыргак рбарҭахом.
Иона Ниневиаа рзы дышдыргаз аиԥш, убас Ауаҩытәыҩса Иԥагьы ари ашьҭразы ддырганы дҟалоит.
Аӡбара амш аҽны аладатәи аҳкәажә-ԥҳәыс абарҭ ауаа дрыцгылоит, дара дрықәыӡбаразы, избан акәзар уи харантә даауан Соломон иҟәыӷара азыӡырҩразы; уажәы араҟа дыҟоуп Соломон иеиҳау.
Аӡбара аан Ниневиаа абри ашьҭра иацгылоит, иагьрықәыӡбахоит, избан акәзар урҭ Иона иуазҳәара ашьҭахь иахьхәит; уажәы араҟа дыҟоуп Иона иеиҳау.
Дарбанзаалакь ацәымза аркны аҵәахырҭа иҭеиҵәахуам, ак ахиҩом дҩаханы ашьандал иҭаиргылоит, иҩналауа алашара рбаразы.
Ацәеижь иалашарбагоуп абла; убри аҟнытә убла аныцқьаха, уцәеижь зегьы лашоуп; уи хәарҭамзар, уцәеижьгьы лашьцахоит.
Угәуҽаныз: иулоу алашара лашьцарамзааит?
Уцәеижь зегьы илашьцоу хәҭак амаӡамкәа илашазар, усҟан алашарбага уқәыҷҷауашәа зегь рыла улашоуп.
Абри аҳәара данаҿыз аамҭазы, фарисеик иҩныҟа шьыбжьхьафаразы днеиԥхьеит; дышнеиз, аишәа днахатәеит.
Афарисеи уамашәа ибеит крыфара дантәоз инапқәа ахьимыӡәӡәаз.
Аха Иҳақәиҭу ус иеиҳәеит: шәарҭ, афарисеицәа, уажәы адәахьала аҿақәеи асаанқәеи гәцаракны ишәрыцқьоит, арахь шәыҩнуҵҟа еимҵарсрала, цәгьамыцәгьарала иҭәуп.
Ахыдақәа! адәахьтәи зшаз иакәӡами аҩнуҵҟатәигьы зшаз?
Убри аҵкыс иеиӷьуп шәмазара арыцҳацәа ирзышәшаразы: убасҟан ишәымоу зегьы цқьа-шәқьахоит.
Гәырҩа шәыгымзааит шәарҭ, афарисеицәа, ашьыхәи, араҳанеи, егьырҭ ауҭраҭыхқәеи рахьтә жәаба рак рызҭауа, арахь, аиашаӡбареи Анцәа ибзиабареи атәазымбауа; убригь ақәнаган, аригь ныжьтәымызт.
Гәырҩа шәыгымзааит шәарҭ, афарисеицәа, шәара бзиа ижәбоит, асинагогақәа рҿы аԥхьа атәара, жәлар реизарақәа рҟны икарҵәаны ишәарҳәауа аԥсшәа.
Гәырҩа шәыгымзааит шәарҭ, ашәҟәдырыҩцәа, афарисеицәа, гәыҩбарала иҟақәоу ауаа ирызгәамҭаӡакәа изықәныҟәауа, изԥырҵхьоу адамрақәа иреиԥшу.
Абри аҭакс азакәан-дырҩцәа иреиуаз аӡәы иеиҳәоит: Арҵаҩы! абас аиԥш иуҳәауа ала ҳагәқәа нурхоит.
Аха Иара иҳәоит: гәырҩа шәыгмыз шәарҭ, азакәан-дырҩцәагьы, ауаа зныҟәгара рцәуадаҩу аидара иаҵазҵауа, арахь знацәак аарҵысны урҭ џьара акала ирмыхәауа.
Гәырҩа шәыгмыз шәарҭ, аԥааимбарцәа рҳаҭгәын-баҟақәа зыргылауа, шәара шәабацәа роуп урҭ ҭазырхаз:
Убриала шәара шаҳаҭра жәуеит шәабацәа русқәа шәшырзыразу, урҭ роуп дара зшьыз, арахь уажәы рҳаҭгәын-баҟақәа шәырҿуп.
Убри аҟнытә Анцәа иҟәышра ду абас аҳәеит: ирзысышьҭып аԥааимбарцәеи Апостолцәеи, урҭ рахьтә шьоук ҭадырхоит, егьырҭ ԥхадырсуеит;
Абри ашьҭра шәатәыс ирзыҟалааит адунеи шахаз аахыс икаҭәахьоу аԥааимбарцәа зегьы ршьа,
Авель ишьа инаркны амҭанагарҭеи аныҳәарҭеи рыбжьара ибжьаршьыз Захариа ишьа аҟынӡа. Агәра шәсыргоит уи абри ашьҭра шәатәыс ишаиуа.
Гәырҩа шәыгмыз шәарҭ, азакәан-дырҩцәа, ауаа аҟәыӷарахь иназгауа ацаԥхақәа рымызхыз: шәхаҭақәа уахь шәызнеиуам, инеиуа шәырԥырхагоуп.
Уи абас раҳәауа дандәылҵуаз аамҭазы, ашәҟәдырҩцәеи афарисеицәеи иқәпапаны азҵаара рацәала дыхҭаркуа иалагеит,
Иҿы иҭыҵуаз, иҟаиҵауаз аҭакқәа рҿы ахара злаидырҵашаз акы аԥшааразы.
Абри аамҭазы, зықьҩыла иеизаз ауаа аӡәи-аӡәи еидеибагәалауа ианалага, Иара раԥхьа иҵаҩцәа иреиҳәоит: шәҽацәышәыхьча афарисеицәа рҵәырса хԥара.
Иҟам ааԥшра зқәымкәа иҭаҵәаху акы, иҟам знымзар зны ихымтуа амаӡа.
Убри аҟнытә алашьцараҿ ишәаҳаз алашараҿ ираҳауеит; аҩны аҩнуҵҟа хәыҭ-хәыҭрала алымҳа иҭашәҳәазгьы, аҩны ақә иқәгыланы ирылаҳәахоит.
Ишәасҳәоит шәарҭ, сҩызцәа: шәырцәымшәан ацәеижь аҭархарада уаҳа акагьы злымшауа;
Аха ишәасҳәоит шәзыцәшәаша: шәицәшәа шәанҭаирхалакь геена амцеилашыра шәалазыжьуа; ааи, ишәасҳәоит, убри иоуп шәзыцәшәаша.
Хә-ҵар ԥшқақәак ҩ-ассарик ҳәа акәӡами ишырҭиуа? урҭ рахьтә Анцәа изы акагьы гәыгәҭажьым.
Уимоу шәара шәхахәыцқәа зегьы ԥхьаӡоуп. Убри аҟнытә шәымшәан: шәара аҵар хәыҷқәа раҵкыс акыр шәаԥсоуп.
Агәра шәсыргоит: ауаа рҿаԥхьа аргама Сара схазҵауа дарбанзаалакь Ауаҩытәыҩса Иԥагьы Анцәа Имаалықьцәа рҿаԥхьа дазхеиҵоит;
Ауаа рҿаԥхьа мап сцәызкуа, уи Анцәа Имаалықьцәа рҿаԥхьагьы мап ицәкхоит.
Ауаҩытәыҩса Иԥа изы ажәа бааԥсы зҳәауа дарбанзаалакь ииҳәаз ианажьхар ауеит; аха Аԥсы Цқьа ирџьара аӡәгьы ианажьхауам.
Ақәыӡбаразы асинагога ашҟа, ахылаԥшцәа, убас амчра зку рахь шәаннаргалакь, аҭак шыҟашәҵаша, ишәҳәаша ртәы заа ихьаашәымган;
Избан акәзар Аԥсы Цқьа ишәирҵоит убри аамҭазы иҳәатәу.
Ажәлар рахьтә аӡәы абас иеиҳәоит: Арҵаҩы! сашьа исызиаҳәа абхәҭаа сыцишаразы.
Иара уи ауаҩ иеиҳәоит: Сара ӡбаҩыс, мамзаргьы мазарашаҩыс сшәызҭада?
Иара убри аамҭазгьы иреиҳәоит: шәгәышәҽаныз, амазара азхьра шәҽацәышәыхьча, ауаҩы иԥсҭазаара заҟа мазара рацәа имоу иадҳәалам.
Ирзеиҭеиҳәоит ажәамаана: уаҩ беиак амхурсҭаҿ аҽаҩра бзиа иман.
Иара игәы дҭахәыцуан: иҟасҵарызеи? сҽаҩра агарҭа сымам.
Иҳәоит абас: абар иҟасҵара: сцақәа рбганы адуқәа сыргылап, сча зегьы, саарыхра зегьы еизганы убрахь иҭасыԥсап.
Сыԥсы иазысҳәап абас: сыԥсы! акыр шықәса иузхаша амазара ду узышьҭоуп: ифала, ижәла, уалагәырӷьала.
Аха Анцәа ус иеиҳәоит: уара агаӡа! иара уахаҵәҟьа уԥсы ргараны иҟоуп; иззаанхауада еизугаз амазара?
Абас ихьуеит зхазы амазара еизызгауа, Анцәа иҿы абеиахара иашьҭам.
Иреиҳәеит иҵаҩцәа: убри аҟнытә ишәасҳәоит: иаҳфо абантәааҳгари ҳәа шәыԥсы шәашьҭамлан, иаҳшәаҳҵауа абаҳаури ҳәа шәхы шәмырааԥсан;
Аԥсҭазаара афатә аҵкыс аҵанакуеит, амаҭәагьы ацәеижь аиҳа.
Шәырзыԥшы аҟәраанқәа: ак ларҵом, ак ҭаргалом; ҵәахырҭа рымам, ца рызгылам, Анцәа ирчоит; шәара аԥсаатә раҵкыс заҟа шәеиӷьузеи?
Дарбану, шәара ишәеиуаны иҟоу, ихы дацхрааны заура рак ззацҵауа?
Абасала, иреиҵаӡоу акы шәымч ақәымхауазар, егьырҭ зшәыгәхьаауазеи?
Шәырзыԥшы адәыкрынқәа ишрызҳауа: урҭ џьабаа рбауам, ак рхахауам, аха ишәасҳәоит, Соломон еиҳа иаркы-ирцә ҳәа даныҟаз аамҭазгьы абарҭ руак аиԥш иҽизеилаҳәауамызт.
Адәы иқәиаауа, иахьа иҟоу, уаҵәы афрына илҭажьны ирбылуа аҳаскьын Анцәа абас иеилеиҳәауазар, шәарҭ, хамҵара змам, заҟа еиӷьны шәеибиҭарызеи!
Абас, ишәфаша, ижәжәыша рзы шәхы шәмыргәамҵын, хьаас иҟашәымҵан,
Аханатә абри иашьҭоуп, иазгәаҟуеит ари адунеи иқәу ауаа; шәара Шәаб идыруеит урҭ шәаргьы ишышәҭаху;
Аха, зегь раԥхьа игылоу, Анцәа Иаҳра шәахьашьҭазааша ауп, егьырҭ зегьы шәара ишәыҭахап.
Шәымшәан, агәарҭа маҷ! Шәаб Аҳра шәызирхиахьеит.
Ишәҭила шәмал, ирзышәшала арыцҳахә. Ишәыԥшаала аамҭа иаҩнамхуа ахазынаҭра ажәҩан аҟны, шәмазара еизыжәгала убраҟа аҩ иахьырымфара, аӷьыч дахьзымнеира.
Избан акәзар шәмазара ахьыҟоу шәыгәгьы ыҟоуп.
Еснагь шәӡарақәа амаҟа рымӷазааит, шәлашарбагақәагьы аркызааит,
Шәреиԥшха заҳ аимазаара чарахьтә ихынҳәра иазыԥшу амаҵуцәа, иара даныгьежьуа аамҭазы, ашә дшаслакь, иаразнак уи аартра иазыхиақәоу.
Бзабаала иҟоуп заҳ данааиуа аамҭазы имыцәаӡакәа изыԥшу атәцәа; иашала ишәасҳәоит, усҟан иара ихаҭагьы дара рымаҭәа ишәҵаны, аишәахь иааԥхьаны рымаҵ иуеит.
Уи даар илшоит асааҭ ҩба рзы, хԥа рзы; насыԥ рымоуп убасҟангьы имыцәаӡакәа дзыхҭыгәлауа атәцәа.
Шәара ижәдыруеит, аҩны аԥшәма аӷьыч данаауа иарбан сааҭу идыруазар, цәамҭха ҟаиҵарымызт, иҩнгьы аӷьыч изаҵжаарымызт:
Шәаргьы шәыхиаз, избан акәзар Ауаҩытәыҩса Иԥа данаауа асааҭ шәыздыруам.
Убасҟан Пиотр иеиҳәоит: Иҳақәиҭу! ари ажәамаана ҳара иаҳзырхоу, мамзаргьы зегьы ирызку?
Иҳақәиҭу иҳәоит: дарбан қьаҳиоу, игәрагоу, иҟәыӷоу, заҳ имаҵуцәа ирхаиргылаз, ианаамҭоу ача азагала ириҭаларзы?
Бзабаала дыҟоуп заҳ данааилакь убас аиԥш ала иибаз атәы.
Иашала ишәасҳәоит, уи иара имазара зегьы дахаиргылоит.
Атәы игәы абри аҩыза ҭиҳәаар: сара саҳ макьана даауам, нас, амаҵуцәа, ҳәса-хацәа, дрысуа-ипҟауа, ихаҭагьы ифауа-ижәуа, иҽаршьуа иҿааихар, абарҭқәа дшырҿу,
Уи иаҳ даакылсуеит, данизыԥшӡамыз амши асааҭи рзы, иаразнакгьы дааиҩиҵәоит, гәрахаҵара змам рлахьынҵа илахьынҵеитәуеит.
Заҳ игәаҳәара здыруа, уи анагӡара зҽазызымкуа атәы ӷәӷәала дыпҟахоит;
Мдыршақә иныҟәаз, иахьырхәтәу атәы еиҳа еиҵаны дыпҟахоит. Избан акәзар еиҳаны изаҭәашьоу еиҳаны имыххоит, ирацәаны измадоу ирацәангьы иазҵаатәхоит.
Сара сааит амца адгьыл ахь илбаасышьҭразы, ишԥасҭаху уажәшьҭа уи еиқәылар!
Ӡӡаахрала сыҽӡаасхроуп; заҟа сгәаҟуазеи убри ҟалаанӡа!
Шәгәы иаанагоума адгьыл аизыразра азаагаразы сааит ҳәа? ишәасҳәоит мап аиҟәшароуп иазаазгаз,
Уажәшьҭарнахыс хәҩы-уаак зыҩноу аҩнаҿы наҟ-ааҟ еиҟәшахоит абас: хҩы-уаак ҩыџьа ирҿагылоит, ҩыџьа хҩы-уаак;
Аб иԥа диҿагылоит, аԥагьы аб; ан аԥҳа дылҿагылоит, аԥҳа ан; анхәа аҭаца длаабуам, аҭаца анхәа.
Ажәларгьы иреиҳәеит: амраҭашәарахьтә зҽышьҭызхуа аԥсҭҳәақәа аныжәбалакь, иаразнак, ақәа леиуеит шәҳәоит; ус аныҟалоугьы ыҟоуп;
Аладатәи аԥша анҵысуа, ишәҳәоит: иаарҩарахоит; ус аныҟалоугьы ыҟоуп.
Агәыҩбацәа! шәара адгьыли ажәҩани рдыргақәа жәдыруеит, нас, изышәзеилымкаауазеи ари аамҭа?
Шәара шәхала иҟалараны иҟоу шәыхшыҩ зазымцауазеи?
Иуаӷоу уицны ахылаԥшҩы иахь уанцауа аамҭазы, уҽазкы иареи уареи амҩан шәеинышәарц, аӡбаҩ иахь унеимгаразы, аӡбаҩ аргәаҟҩы уиимҭарацы, аргәаҟҩы абахҭа уҭаимыжьрацы.
Иуасҳәоит уара: уахьынтә ҭыҵшьа умам, аҵыхәтәантәи уҟәрышь руҭаанӡа.
Убри аамҭазы шьоук ааин иарҳәеит, Пилат Галилеитәқәак ршьеи иааргаз рӡатәқәа ршьеи шеилеиҭәаз.
Убри иазкны Иисус иреиҳәоит: шәгәы иаанагауама абас иҭахаз арҭ Галилеиаа егьырҭ Галилеиаа зегьы раҵкыс агәнаҳа рыман ҳәа?
Ишәасҳәоит, мап; шәыгәнаҳарақәа шәырхьымхәыр, зегьы убас шәҭахоит.
Мамзаргьы шәгәы иаанагауама Силоамтәи абаа анкаҳа, иҭанархаз ажәааҩык Иерусалим иаланхауа зегьы раасҭа еиҳа агәнаҳара иаҵан ҳәа?
Ишәасҳәоит, мап; шәыгәнаҳарақәа шәырхьымхәыр, зегьы убас шәҭахоит.
Нас абри ажәамаана реиҳәеит: аӡәы иӡахәаҭраҿ алаҳа еиҭаҳаны иман, зны, иаҿалаз ибаразы, днеит, аха егьимбеит;
Нас аӡахәааӡаҩы иеиҳәоит: абар уажәшьҭа хышықәсоуп абри алаҳа акырҿалазар збоит ҳәа абрахь саауеижьҭеи, аха егьызбом; ашьапы иҵҟаа: баша адгьыл заҵакузеи?
Аха иара аҭакс иеиҳәоит: аҳ! иааныжь сынтәак, иаакәыршаны исбаҳап, ауац асҭап:
Акыр ҿалозар ҳбап; акгьы ҿамлар, егьи ашықәс азы иԥуҟап.
Синагогак аҟны, сабшак азы, идирҵауан-дуазҳәауан;
Убраҟа аԥсымыцқьа ила жәаа шықәса раахыс зыбӷа хәаз ԥҳәыск дыҟан: уи ҽеиҵыхшьа лымамкәа дхәан.
Иисус уи даниба, дааидиԥхьалан, илеиҳәоит: аԥҳәыс! бчымазара балыргахоит.
Нас инапқәа ҩалықәиҵоит; иара убасҟанҵәҟьа лыбӷа ааиҵылхит, Анцәа ирдурагьы далагеит.
Абри аамҭазы асинагога ахылаԥшҩы Иисус уи асабшаҽны дахьихәышәтәыз азы иԥсахы еибакуа ажәлар иреиҳәоит: иҟоуп аҽыхәшәтәра анауа фымыш; ҽыхәышәтәра асабшаҽны акәымкәа, убасҟан шәаала.
Иҳақәиҭу уи абас иаҭеикит: агәыҩба! шәарҭ шәахьтә дарбанзаалакь ицә, мамзаргьы иҽада асабшаҽны арахәҭра иҩҭганы ӡыржәра имгаӡои?
Абри, Авраам иԥҳа, жәаа шықәса раахыс аҩысҭаа иҿаҳәаны имоу лзы, иамҩаӡами асабшаҽны лыбӷеиҵыхра-лыхәышәтәра?
Иара абас аниҳәа, имакра иаҿыз зегьы ацәыԥхашьеит; ажәлар зегьы Иара иҟаиҵауаз хьӡы змаз аусқәа иреигәырӷьауан.
Иагьреиҳәоит: изеиԥшроузеи Анцәа Иаҳра, изеиԥшыстәрызеи уи?
Уи ауаҩԥсы абаҳчаҿ илаиҵаз абаџ жәла иаҩызоуп: иазҳауеит, ҵлакы иаҩызахоит, уи амахәқәа рҿы ажәҩан аԥсаатә рҽырҵәахуеит.
Иҳәоит еиҭа: изеиԥшыстәрызеи Анцәа Иаҳра?
Уи аҩызоуп хы-бчыҟәк ашыла зегьы ҵәыҵәразы аԥҳәыс иаахәаны иалҭаз аҵәырса.
Иерусалимҟа ихы рханы ақалақьқәеи ақыҭақәеи идырҵауадуазҳәауа дрылсуан.
Аӡә ус иеиҳәоит: Иҳақәиҭу! ахҿыхра зылшауа маҷҩума? Иара ус реиҳәоит:
Шәҽазышәшәала агәашә ҭшәақәа рыла аҭалара, шьардаҩгьы уи иашьҭазаашт, аха ирылшарым.
Аҩны аԥшәма дҩагыланы ашәқәа анаирклакь, шәара адәахьала ашә асра шәалагашт, абасгьы ҳәауа: Иҳақәиҭу! Иҳақәиҭу! иаҳзаарт. Аха Иара ишәаҭеикуеит: шәызусҭцәоу, шәахьынтәаанагаз сыздыруам.
Шәара ус аҳәара шәалагашт: ҳара Уара уҿаԥхьа ҳтәаны иаҳфон, иаҳжәуан, ҳгәырбжьарақәа рҿы иаҳурҵауан ууазҳәауан.
Аха Иара иҳәашт: ишәасҳәоит: шәсыздыруам, шәабатәиқәоу; шәысԥырҵ, ахәахәа ҟаҵаҩцәа зегьы.
Иҟалашт убраҟа аҵәыуареи ахаԥыцрҿҿареи Авраами, Исааки, Иакови, убас егьырҭ аԥааимбарцәа зегьы Анцәа Иаҳраҿы ианыжәбауа, шәхаҭа уахьынтә шәаныԥхадырсуа аамҭазы.
Иагьаашт амрагыларахьтә, амраҭашәарахьтә, аладантә, аҩадантә, Анцәа Иаҳраҿгьы иаатәашт.
Уаҟа, абар, аҵыхәтәантәиқәа аԥхьаҟа ииасышт, аԥхьатәиқәа ашьҭахьҟа иагашт.
Убри аҽны афарисеицәа иреиуаз шьоукы ааны иарҳәоит: иаарласны абрантә уқәҵ, Ирод Уара ушьра дашьҭоуп.
Иреиҳәоит: шәцаны убри абгахәыҷы иашәҳәа: иахьеи уаҵәи аҩысҭаацәа рылцара, ахәышәтәрақәа срыдхалоит, ахымш рыҽны салгоит;
Аха сымҩа ацҵара сзыԥшуп иахьагьы, уаҵәгьы, егьырҭ амшқәа рызгьы, избан акәзар аԥааимбар Иерусалим аҿы ада џьаргьы дҭахауам.
Иерусалим! Иерусалим! аԥааимбарцәа зҭахәашауа, инзырҵәауа, иузаашьҭқәоугьы ахаҳә иазыргауа! Заҟантә исҭаххахьоузеи уара ухшара реизгара, аԥсаатә аԥацәа амҵәыжәҩа ишыҵанакуа аиԥш, аха шәара ишәҭахымхеит!
Абар шәыҩны ҭацәны иахьшәызныжьхауа. Ишәасҳәоит, сыжәбараны сыҟаӡам, аамҭа ааины абас аиԥш шәҳәаанӡа: Дыԥшьоуп Иҳақәиҭу ихьӡала иаауа!
Сабшак аҽны афарисеицәа рхылаԥшҩык иҩны чафара днеит; даргьы Иара ишьклаԥшуан.
Иҿаԥхьа аџыш чмазара иаргәаҟуаз аӡә дтәан.
Абри аҵыхәала Иисус азакәан-дырыҩцәеи афарисеицәеи дразҵааит: иқәнагоума асабшаҽны ахәышәтәра?
Дара ҿырҭуамызт. Убасҟан, убри днаихьысын, дхәышәтәны дауишьҭит.
Абри аангьы иреиҳәоит: шәарҭ шәахьтә аӡәы иҽада, мамзаргьы ицә аҵеиџь иҭаҳар, сабшазаргьы иҭыжәымгаӡои?
Акагьы рзалымҳәааит.
Аишәахь иааԥхьаз аԥхьатәи аҭыԥқәа шныркылауаз аниба, ажәамаана рзеиҭеиҳәоит:
Аимазаара чарахь аӡә дуԥхьар, умтәан аԥхьатәи аҭыԥ аҟны, избан акәзар иааԥхьоу рыбжьара уара уаҵкыс ҳаҭырла инагоу даҽаӡә дыҟазар алшоит,
Убри ауаҩгьы уаргьы шәаазыԥхьаз иуеимҳәаразы: уҭыԥ иҭ, нас, аԥхашьара уақәшәаны, уцаны аҵыхәтәантәи аҭыԥ аҿы атәара уқәымшәаразы.
Убри аҟнытә ааԥхьара ануоуа, уцаны аҵыхәтәантәи аҭыԥ аҟны утәала, уаазыԥхьаз днаудгыланы иҳәаразы: сыуа! уеиҭаҵны, иҩаҳаракны утәа; убасҟан узыдтәалоу рҿаԥхьа уара узы иҳаҭырхоит:
Избанзар зхала зҽыҳаразкуа дарбанзаалакь дларҟәхоит, зҽылазырҟәуа дҳаракхоит.
Даазыԥхьаз ишҟагьы иҳәоит: шьыбжьхьа, мамзаргьы уаххьа анууа аамҭазы, урмыԥхьан уҩызцәа, уашьцәа, ууацәа, угәылацәа беиақәа, мамзар урҭгьы унаԥхьаны аҳаҭыр уқәҵара рықәшәоит.
Аха ачара анууа аамҭазы, урыԥхьа арыцҳацәа, ахымхәацәа, ацыркьцәа, алашәцәа,
Убри ала бзазара уоуеит, дара ацкы ахьырзыҟамҵауа аҟнытә; уи уара иуԥылоит аҵабыргцәа гылараны ианыҟоу.
Ари заҳаз идтәалақәаз руаӡә абас иеиҳәоит: бзазара имоуп Анцәа Иаҳра-чара иахатәауа!
Иара иҳәоит: аӡә уаххьа ирхиан шьардаҩы дрыԥхьеит;
Уаххьа аамҭа анааи, имаҵуҩы дишьҭит иааԥхьоу иреиҳәаразы: шәааи, зегь мазеиуп.
Дара-дара заа еибырҳәахьазшәа зегьы аҭамзаара ашьҭаҵара иалагеит. Аԥхьатәи ус иеиҳәеит: дгьылк аасхәеит, сцаны избароуп, суҳәоит саҭоумҵаразы.
Егьи ус иҳәоит: хә-уӷәк ацәқәа аасхәеит, сцаны ирылоу ԥысшәар сҭахуп; суҳәоит саҭоумҵаразы.
Ахԥатәигьы иҳәоит: ԥҳәыс даазгеит, убри аҟнытә неишьа сымам.
Амаҵуҩы дшаахынҳәыз аиԥш, абарҭқәа зегьы ртәы иаҳ иеиҳәеит. Убасҟан, аҩнаҭа аԥшәма иԥсахы еибакны имаҵуҩы иеиҳәоит: ашацаҳәа уҿынахан ақалақь амҩадуқәеи амҩа ҭшәақәеи рышҟа уца, иаага абрахь арыцҳацәа, ахымхәацәа, ацыркьцәа, алашәцәа.
Иагьиҳәоит атәы: аҳ! иуҳәаз нагӡоуп, макьана иҭацәу аҭыԥқәагьы ыҟоуп.
Аҳ имаҵуҩы иаҭеикуеит: амҩақәа рахь, агәашәқәа рахь уцаны иааразы агәрадырхаҵа, сыҩны зегьы ҭәразы;
Избан акәзар ишәасҳәоит, иааԥхьаны иҟаз рахьтә аӡәы суаххьа дахатәараны дыҟам: ирацәоуп иааԥхьоу, имаҷҩуп иалкаау.
Ауаа рацәа ишьҭан; Иара даарызхьаҳәны иреиҳәоит:
Сара сышьҭазаара зҭахны сышҟа иааз, аха абри аамҭазы заби, зани, зыԥҳәыси, зхәыҷқәеи, зашьцәеи, заҳәшьцәеи, уимоу иара аԥсҭазаара ахаҭагьы, мап рцәызымкыз уи Сара исҵаҩу аӡә иакәны дзыҟалом;
Зџьар иаҵамлакәа исхьыԥшугьы Сара дысҵаҩхом;
Избан акәзар дарбану шәара шәахьтә аҟәарч аргылара зҭахны, даатәаны уи аргылара заҟа агаша, имч ақәхауа иақәымхауа ҳасаб рзызымуа,
Ауасхыр шьҭаҵаны, арахь иара аргылара имч ақәымхауа ианыҟала, ауаа ихымыччаразы
Ари ауаҩ акы аргылара далаган, аха изынамыгӡеит ҳәа ихҳәаауа?
Мамзаргьы дарбан аҳау аибашьра иақәызкуа, иааилартәаны дразымҵаакәа: имоу жәанызқьҩык рыла ҩеижәанызқьҩык рҿагылара имч ақәхауоу иақәымхауоу?
Имч ақәымхауазар, урҭ макьана ахара ишыҟоу ацҳаражәҳәаҩцәа дәықәҵатәуп, аҭынчра даҳәаразы.
Убас, шәарҭ шәахьтә имоу-ихӡу мап ацәызымкыз, Сара дысҵаҩны дзыҟалом.
Аџьыка иҟаимаҭу акы ауп, аха амч ацәыӡыр ҵаашьас иамоузеи?
Усҟан нышәырҵәыгасгьы, уацысгьы акгьы иаԥсам, идәылган икажьтәхоит. Алымҳақәа зманы иҟоу, ак заҳауа, иаҳааит!
Изыӡырҩра рҭахны идеизалон аҳазылхыҩцәеи агәнаҳа змази зегьы.
Афарисеицәеи ашәҟәдырыҩцәеи Иара изы иаӷьуан, абас аиԥш ҳәауа: агәнаҳа иаҵоу идикылоит, акыррыцифоит.
Аха урҭ ирзеиҭеиҳәоит абас еиԥш иҟоу ажәамаана:
Дарбану шәара шәахьтә шә-уасак зманы, руак зцәыӡны, ԥшьынҩажәеи зеижә уаса ацәҳәыраҿ иааныжьны иӡыз збаанӡа иашьҭымҵуа?
Ианиԥшаалакь, ижәҩахыр илықәыжьны дгәырӷьаҵәа иҿааихоит;
Аҩны данааилакь, иҩызцәеи игәылацәеи ааԥхьаны иреиҳәоит: шәсыцгәырӷьа, иӡыз суаса сыԥшааит.
Убас, ишәасҳәоит, ажәҩан аҿгьы зыгәнаҳарақәа ирыхьхәыз аӡәы иеиҳа иеигәырӷьоит, гәнаҳа змам ԥшьынҩажәеи зеижәҩык аҵабыргцәа раасҭа.
Мамзаргьы дарбан ԥҳәысу жәа-драхмак лыманы драхмак лцәыӡыр, ацәымза ҩаркны, адашьма ԥссауа, уи гәцаракны аԥшаара иаҟәымҵуа, илбаанӡа?
Ианылбаалакь, лҩызцәеи лгәылацәеи ааизганы иралҳәоит: шәсыцгәырӷьа, исцәыӡыз адрахма збеит.
Агәра шәсыргоит, Анцәа Имаалықьцәагьы абри аҩыза агәырӷьара шроуа, агәнаҳа змоу аӡәы дызҵоу агәнаҳарақәа данрыхьхәуа.
Еиҭа абас ациҵоит: хаҵак ҩыџьа аԥацәа иман;
Аиҵбы иаб иеиҳәоит: саб! исыҭ амазарахьтә исаҭәоу ахәҭа. Аб имазара рзишеит.
Мышқәак анаабжьыс, аԥеиҵбы, имаз зегьы аашьҭыхны тәыла харак ахь дцан, имазара зегьы убра, акы дамеиҷаҳа, хнымкыларада инихит.
Имаз зегьы аанихуаны аиԥш, убри атәылаҿ амлакра ду ҟалеит, иаргьы дрыцҳахәха дықәхеит;
Дцан убри атәылаҿ инхауаз аӡә дыхҭеикӡан, идәқәа рахь ҳәахьчара дишьҭит;
Уи дызламлашьуаз ала, аҳәақәа ирымҵарыжьуаз ацәынхамынха афара дазхиан, аха аӡәгьы ииҭауамызт.
Зны, ихахьы ихшыҩ анааи, иҳәоит: саб иаанкыланы имоу ауаа заҟа рҭаху ача иалатәоуп, сара абраҟа амла сынҵәоит!
Сҩагыланы саб иахь сцап, иагьиасҳәап: саб! ажәҩан аҿаԥхьа, уара уҿаԥхьа агәнаҳа сымоуп,
Уажәшьҭа уԥа ҳәа саҳәарагьы саԥсамкәа сҟалеит; судкыл, қьырала иумоу аусуцәа аӡә иеиԥш.
Дҩагылан, иҿынеихан иаб иахь амҩа дықәылт. Макьана анеиразы акыр шигыз, иаб дибеит, дагьрыцҳаишьеит; дыҩны днаидыххылан, ихәда иҽнакәыршаны дигәӡуан.
Аԥа ус иҳәоит: саб! ажәҩан аҿаԥхьа, уара уҿаԥхьа агәнаҳа сымоуп, уажәшьҭа уԥа соуп ҳәа аҳәарагьы иаԥсам.
Аб имаҵуцәа иреиҳәоит: иреиӷьу амаҭәа изааганы деилашәҳәа, инапы амацәаз ахашәҵа, ишьапымаҭәа еиқәшәыршәа;
Ақабла чах ааганы ишәшьы; чараз, гәырӷьараз,
Избан акәзар иԥсхьаз сԥа иԥсы ҭалт, иӡхьаз дыԥшаахеит. Игәырӷьареитәит.
Абри аамҭазы аԥеиҳабы амхурсҭахь дыҟан; дхынҳәны дшаауаз, аҩны даназааигәаха, ашәаҳәабжь, агәырӷьабжь илымҳа иҭаҩит;
Маҵуҩык дааԥхьаны диазҵааит: арҭқәа закәызеи?
Уи ус иеиҳәоит: уашьа дааит, уаб ақабла чах лкажьны ишьит, деибга-деизҩыда дахьибаз азы.
Иара дгәааит, аҩналарагьы иҭахымхеит. Иаб ддәылҵны уахь анеиразы диԥхьеит.
Аха иара иаб абас аиԥш иеиҳәоит: абар, абри аҟара шықәса умаҵ зуеит, знымзар зны уҳәатәык сахымԥацт; аха уара ӡысыкгьы сумҭац, сҩызцәа срыдтәаларазы;
Змазара зегьы аҳәса цәыбзақәа ирықәзырӡыз ари уԥа даныхынҳә, ақабла чах лкажьны изушьит.
Иара ус иеиҳәоит: сԥа! уара еснагь сара усыцҟоуп, исымоу уара иутәуп;
Уажәы агәырӷьареи ақьафуреи ираамҭоуп, избан акәзар уашьа дыԥсны дыҟан дгылт, дыӡхьан дыԥшаахеит.
Иҵаҩцәа иреиҳәоит: уаҩ беиак дыҟан, ақьаҳиа диман, умазара ԥхасҭеитәуеит ҳәа иара иҿы иззашшхьаз;
Дааԥхьаны иеиҳәоит: изакәызеи иузырҳәоны исаҳауа? уусқәа шыҟоу раҳасаб сырба, уара уажәшьҭа ақьаҳиара узныҟәгом.
Убасҟан ақьаҳиа игәы дҭахәыцит: иҟасҵарызеи? саҳ аҩнра ақьаҳиара самихуеит: анышәжра сылшауам, аҳәара сацәыԥхашьоит;
Абри аҩны ақьаҳиара санамырхлакь, џьара, даҽа ҩнык аҟны, қьаҳиас срыдыркыларазы иҟасҵаша здыруеит.
Иаҳ итәы зықәнаганы иҟаз, доусы хаз-хазы иааԥхьаны, раԥхьатәи диазҵаауеит: саҳ итәны заҟа уқәузеи?
Уи иҳәоит: шә-еирыӡк ахәша. Иагьиеиҳәоит абас: абар ууал аршаҳаҭга, унапҩымҭа; уаатәаны ирласны ианҵа: ҩынҩажәеижәаба.
Ашьҭахь егьигьы иеиҳәоит: уара заҟа уқәузеи? Уи иаҭеикуеит: шә-загак ача рыц. Иеиҳәоит абас: усҭ, унапҩымҭа, ианҵа: ԥшьынҩеижәа.
Аҳ иқьаҳиа-гәрамга дирҽхәеит, хшыҩла дахьныҟәаз азы. Зны-зынла агәнаҳа иаҵоу ауаа аҵабыргцәа рызгьы ҿырԥштәыс ианыҟалауа ыҟоуп.
Иагьшәасҳәоит Сара: қәнамгала ирҳау шәмазара рызшауа аҩызцәа шәырҳала, шәыҽнышәхла, наӡаӡатәи анхарҭаҿ шәҟаларазы.
Амаҷ аҟны игәрагоу аду аҿгьы дыгәрагоуп, амаҷ аҟны игәрагам аду аҿгьы дыгәрагахом.
Шәарҭ мыцла ирҳау амазараҿ шәыгәрагамзар, ииашоу аҟны шәыгәра згарыда?
Аӡәы итәы аҟны шәыгәра гамзар, шәара ишәтәу шәызҭарыда?
Дарбан маҵуҩызаалакь ҩыџьа аҳцәа рымаҵ изуам: ма аӡә еиҳа дицәымыӷхоит, егьи бзиа дибоит; мамзаргьы аӡә еиҳа гәыкала изааԥсара далагоит, егьи тәамбашақә дизныҟәоит. Анцәагьы амазарагьы рымаҵ шәзеицбауам.
Аԥара иазгәышьуа афарисеицәа абарҭқәа ирзыӡырҩуан, иагьихыччон.
Иреиҳәоит: шәара ауаа рҿаԥхьа шәиашоушәа шәҽыҟашәҵоит, аха шәыгәқәа зеиԥшроу Анцәа идыруеит: ауаа даара иҳаракуп ҳәа иршьауа Анцәа изы ихәымгоуп.
Азакәани аԥааимбарцәеи Иоанн иҟынӡа акәын; уажәы изызуазҳәауа Анцәа Иаҳра ауп, зегьы убри аҭалара иазхьуеит, ишрылшауа ала.
Аха ажәҩани адгьыли риасра еиҳа имариахоит, азакәан аҟны ҵәаӷәасҭак аиасра аасҭа.
Зыԥҳәыс илылҵны даҽаӡә даазгауа дарбанзаалакь икалҭ дашьҭаныҟәоит; зхаҵа илҵызгьы дызгауа дарбанзаалакь дкалҭшьҭаныҟәаҩуп.
Уаҩ беиак дыҟан, уи инамыцхәны иԥшӡаз, ишәыр-шәыруа иҟаз амаҭәауқәа ишәиҵауан, уамашәа иубаратәы иара изыҳәа еснагь чаран, гәырӷьаран.
Дыҟан иара убас Лазар зыхьӡыз ччиак, убри ауаҩ иҩны агәашә аҟны дтәан, ицәеижь хҭәасааха,
Убри иеишәахьтә икаԥсоз ахәаша-маша дрызхьуан; алақәа ааины ихҭәасаарақәа дырбзон.
Дыԥсит ари аччиа, Амаалықьцәа уи Авраам иахь дыргеит; дыԥсит ауаҩ беиагьы, днаганы дыржит.
Ауаҩ беиа џьаҳанымтә гәаҟрақәа дахьрылаз, иблақәа данырҩаха, аҩада, Авраам дибоит, Лазаргьы иара убра дигәыдкылан.
Дагьыҵәааит: аб Авраам! срыцҳашьа, Лазар дысзаашьҭ, инацәкьыс анаӡара аӡаҿы ирцәаакны сыбыз ирхьшәашәаразы, избан акәзар абри амца алабылра саҿуп.
Аха Авраам иҳәоит: сыҷкәын, иугәаларшәа, бзиарас иуоураны иҟаз уԥсҭазаараҿ иуоухьан, Лазар иакәзар, уаҟа изыԥҵәаз арыцҳарақәа дрықәшәахьан; уажә уи араҟа агәыжьжьара агәырӷьара имоуп, уара уакәзар агәаҟра;
Убри анаҩсангьы, шәареи ҳареи ҳабжьара атыша ду ыҟоуп, арантәи уахь анеира зҭаху знеиуам, уахьынтәигьы арахь уаҩ дзааиуам.
Убасҟан абеиа иҳәоит: нас аҽаказы суҳәоит, аб, уи сара саб иҩнахьы дышьҭы,
Ҳара хәҩы-уаак аишьцәа ҳаҟоуп: шаҳаҭра ҟаҵаны иреиҳәааит, абра, агәаҟрақәа иахьырҭыԥу иақәымшәаразы.
Авраам уи иаҭеикит: урҭ Моисеии аԥааимбарцәеи рымоуп; убарҭ ирзыӡырҩлааит.
Иара ус иҳәоит: мап, аб Авраам! иԥсхьоу рахьтә аӡә дгыланы днеир ауп урҭ ирымоу агәнаҳарақәа ианрыхьхәуа.
Убасҟан Авраам иеиҳәоит: Моисеии аԥааимбарцәеи ирзымӡырҩуа, аԥсцәа рахьтә игыланы инеиуагьы изыӡырҩуам.
Иисус иара убас иҵаҩцәа иреиҳәоит: аҩашьарақәа маалар ауам, аха гәырҩацәгьа изыԥшуп урҭ зла иаауа:
Уи изыҳәан еиҳа иеиӷьын ихәда аӡлагара алуқәа ахшьны амшын далажьзар, иреиҵаӡоу аӡә дирҩашьар аҵкыс.
Шәхы гәашәҭала. Уашьа агәнаҳа узиур, иаҽыԥныҳәа, дахьхәыр ианажь;
Мышкы бжьынтәы агәнаҳа узиур, мышкы аҩнуҵҟа бжьынтәы дааузхьаҳәны сахьхәит ҳәа уеиҳәар ианажь.
Апостолцәа Иҳақәиҭу иарҳәоит: ҳхаҵара иазырҳа.
Иҳақәиҭу иреиҳәоит: шәара баџ жәлацк аҟара ахаҵара шәымазҭгьы, абри алаҳаҵла уҵаҵны амшын аҟны уҽеиҭаҳа ҳәа азышәҳәар шәҳәатәы иацныҟәон.
Дарбан шәара шәахьтә, ицәаӷәауа, мамзаргьы ихьчауа шәтәы амхурсҭахьтә ма адәҳәырҭахьтә даныхынҳәлакь, уааи лассы аишәахь ҳәа иазҳәауа?
Уимоу абас акәӡами ишиҳәауа: уаххьа сзыҟаҵа, акрысфонаҵы, акрызжәуанаҵы умаҟа умӷаҵаны сымаҵ ула, нас акрыф, акрыжә ухала?
Иҭабуп ҳәа иеиҳәарызушь абри атәы, идиҵаз адҵа ахьынаигӡаз азы? сгәы иаанагом.
Шәарҭгьы убас, нагӡатәыс ишәыдырҵаз зегьы анынашәыгӡалакь, ишәҳәар ауеит: ҳарҭ, акагьы иаԥсам атәқәа, иаҳуалыз ҟаҳҵеит.
Иеруаслимҟа данцоз Самариеи Галилеиеи дрыбжьысны акәын дышцоз.
Қыҭак дахьалалаз, жәаҩы-уаак ацәеилабаацәа иԥылт, харашәагьы иааҭгылт.
Рыбжьы рӷәӷәаны ирҳәауан: Иисус, Абжьаҩы, ҳрыцҳашьа!
Ианиба, абас реиҳәоит: шәца, аԥшьаҩцәа шәҽыдшәырба. Ишнеиуаз, рцәеижь цқьа-шәқьахеит.
Урҭ руаӡә, дшыбзиахаз аниба, даахынҳәын, быжь дула Анцәа дирдууан,
Нас, ишьапқәа иҽрышьклажьны Иара иџьишьауан; ари Дсамариантәын.
Убасҟан Иисус иҳәоит: жәаҩы-уаак рцәеижь цқьамхази? иабаҟоу егьырҭ ажә-ҩык?
Абри атәым-шьҭра иеиуоу ида егьырҭ шԥахнымҳәи, Анцәа ирдууразы?
Иагьиеиҳәоит: уца угыланы; иумоу ахаҵара уҿнахт.
Афарисеицәа Анцәа Иаҳра анбаауеи ҳәа ианиазҵаа, иҳәоит: Анцәа Иаҳра уаҩы игәеиҭаратәы иаауам,
Ирҳәарым абар, уи абраҟа иҟоуп, мамзаргьы абан, нахьхьи иахьыҟоу, Анцәа Иаҳра шәара шәыҩнуҵҟа иҟоуп.
Иара убас иҵаҩцәа иреиҳәеит: иаашт убас еиԥш иҟоу амшқәа, Ауаҩԥсы Иԥа имшқәа рахьтә акы иадамзаргьы иаҳбанда ҳәа анышәгәахәра, аха ижәбауам;
Иагьшәарҳәоит: абан, абра, мамзаргьы анахьхьи, шәымцан, шәашьҭамлан,
Избан акәзар ажәҩан азҵкарк аҿы ихәыҵҟьаз амацәыс, ажәҩан егьи аҵкар аҟынӡа ишарлашауа аиԥш, Ауаҩытәыҩса Иԥагьы игылараан убас аиԥш дцәырҵуеит.
Аха уаанӡа ауаа рахьтә акыр дгәаҟраны, мап ицәыркраны дыҟоуп.
Нои ихаан ишыҟаз аиԥш ауп Ауаҩытәыҩса Иԥа ихаангьы ишыҟалауа:
Акыррфон, акырржәуан, ԥҳәыс дааргон, хаҵа ицон, Нои иӷба данҭаларыз аҽнынӡа, убасҟан аӡы аахыҵны зегьы ннарҵәеит.
Убас акәын Лот ихаангьы ишыҟаз: ирфон, иржәуан, иаархәон, ирҭиуан, иеиҭарҳауан, идыргылон;
Аха Лот Содом даналҵыз амш аҽны ажәҩан ахьтә ақәа мцаны, тыҩшаны илеит, зегьы ықәнахит:
Ауаҩытәыҩса Иԥа данаауа амш азгьы убас ауп ишыҟалауа.
Убасҟан, зымаҭәақәа аҩны иҩнаны, ахыб иқәу ауаҩ, сымаҭәақәа шьҭысхуеит ҳәа ҵаҟа албаара иҽазимкааит; иара убас амхурсҭа иахугьы, схынҳәуеит ҳәа даламгааит:
Дышәгәалашәыршәала Лот иԥҳәыс.
Зыԥсы зыхьчарц иалагауа иԥсы ҭаирхоит; зыԥсы ҭазырхауа иԥсы бзеитәуеит.
Ишәасҳәоит: убри аҵх аан цәарҭак аҿы ҩыџьа ыҟоуп: аӡә дгахоит, егьи дааныжьхоит;
Алу иахоу ҩыџьа аҳәса рахьтә: аӡә дгахоит, егьи дааныжьхоит;
Ҩыџьа амхурсҭа иху рахьтә: аӡә дгахоит, егьи дааныжьхоит.
Абри аҵыхәала иарҳәоит: иаба, Иҳақәиҭу? Иара ираҭеикуеит: ажьабаа ахьыҟоу ауарбажәқәа адеизалоит.
Урҭ еснагь ишныҳәалаша, ргәы шкармыжьлаша нараҳәаны, ажәамаана рзеиҭеиҳәоит,
Абас аиԥш ҳәауа: қалақьк аҟны дыҟан Анцәа ицәымшәауаз, ауаа ирцәыԥхамшьауаз ӡбаҩык.
Убри ақалақь аҟны дыҟан ԥҳәыс еибакгьы, уи, аӡбаҩ диҭаауа илҳәауан: саӷа сицәыхьча.
Аха иара акыраамҭа дазыразхомызт. Нас, игәы дааҭахәыцит: Анцәагьы сицәшәом, ауаагьы сырцәыԥхашьауам,
Аха абри аԥҳәысеиба ҭаха сылҭауам, дсыхьчап, абрахь дцодаауа сгәы кыдлымхразы.
Иагьиҳәоит Иҳақәиҭу: ишәаҳауама ииашам аӡбаҩы иажәақәа?
Мшәан Анцәа иоума, Иара иаликааз ирыдымгылауа, иахьеиуахеи иӷызы-ӷызуа иашьапкуа змыхьчауа, уи аҟаҵара дшахымыццакуагьы?
Агәра шәсыргоит урҭ лассы ихьчараны дшыҟоу. Аха Ауаҩытәыҩса Иԥа данаауа, адгьыл аҟны ахаҵара ибарымашь?
Даара зхы иақәгәыӷуаз, егьырҭ лазырҟәуаз, ихәынгазшьауаз рзы еиҭеиҳәоит абас аиԥш иҟоу ажәамаана:
Ҩыџьа аныҳәарҭаҿ инеит: аӡә дфарисеин, егьи дҳазалхҩын.
Афарисеи дҩагылан ихы-иԥсазы абас аиԥш ала дныҳәауан: Анцәа! иуџьысшьоит егьырҭ ауаа арҳәцәа, агәнырхаҩцәа, акалҭшьҭаныҟәацәа, мамзаргьы абри аҳазалхҩы иҩызцәоу сахьреиԥшым:
Мчыбжьык ахьтә ҩынтә сычгоит, исауа зегьы рахьтә жәаба рак рысҭоит.
Аҳазалхҩы иакәзар, ихарашәа дахьгылаз игәаӷьны иблақәа ажәҩан иаҵаирԥшуамызт; аха игәы дааҭасуа иҳәауан: срыцҳашьа сара, Иҳақәиҭу, агәнаҳа змоу!
Агәра шәсыргоит абри ауаҩ еиҳа иҽҿыхны дышцаз, егьи иаасҭа, избан акәзар аҽыҳаракра иашьҭалауа дарбанзаалакь дларҟәхоит, зҽылазырҟәуа дҳаракхоит.
Изааргауан асабицәа инапқәа рықәиҵаразы; иҵаҩцәа уи анырба, инарышьҭуамызт.
Аха Иисус урҭ ааԥхьаны иреиҳәоит: ахәыҷқәа Сара сахь иаушәышьҭ, шәырԥырхагамхан, убарҭ иреиуоу роуп Анцәа Иаҳра зтәу.
Агәра шәсыргоит: Анцәа Иаҳра ахәыҷқәа ишрыдыркыло издызымкылауа уахь дызнеираны дшыҟам.
Ахылаԥшцәа рахьтә аӡә диазҵааит: Арҵаҩ гәыраз! наӡаӡатәи аԥсҭазаара сауразы иҟасҵарызеи?
Иисус ус иеиҳәоит: агәыраз ҳәа зсоуҳәауазеи? Анцәа заҵәык ида аӡәгьы дразым.
Иудыруеит аԥҟарақәа: укалҭ уашьҭамныҟәан; уаҩ думшьын; умӷьычын; мыц-шаҳаҭра умун; уаби уани ҳаҭыр рықәҵа.
Иара ус иҳәоит: урҭ зегьы санқәыԥшыз аахыс срықәныҟәоит.
Ас аниаҳа, Иисус иҳәоит: иҟоуп иугу даҽакы: иумоу зегьы ҭины аччиацәа ирызша, убасҟан ажәҩан аҟны ахазына умазаауеит; нас уҿааханы Сара уҩасышьҭала.
Иара уи аниаҳа, илахь еиқәнаҵеит, избан акәзар даара ибеиаз аӡә иакәын.
Иисус уи абас илахь шеиқәнаҵаз аниба, иҳәоит: заҟа ицәуадаҩузеи амазара змоу ауаҩы Анцәа Иаҳра аҭалара!
Амахҽ агәыр аҵа акылсра еиҳа иазымариоуп, абеиа Анцәа Иаҳра иҭалара аасҭа.
Ари заҳауаз иарҳәоит: изылшауада ахҿыхра?
Аха Иара иҳәоит: ауаа ирылымшауа Анцәа илшоит.
Пиотр иакәзар, иҳәоит: абар, ҳара зегьы ааныжьны Уара ҳушьҭоуп.
Иара ус реиҳәоит: иашала ишәасҳәоит: аӡәгьы ыҟам, ма зыҩны, ма дзыхшаз, ма зашьцәа, ма зыԥҳәыс, ма зхәыҷқәа Анцәа Иаҳра аҳаҭыр азы иаанзыжьыз рахьтә
Иахьатәи аамҭазы акырӡа еиҳаны измауа, ҳаԥхьаҟа акәзар урҭ наӡаӡатәи аԥсҭазаара рзыԥшуп.
Ажәаҩаҩык иҵаҩцәа даарыԥхьан, иреиҳәоит: абар, Иерусалим ҳазнеиуеит, Ауаҩытәыҩса Иԥа изы аԥааимбарцәа ирҳәахьаз зегьы наӡараны иҟоуп:
Уи Анцәа ҵабырг дыззымдыруа дрырҭашт, иацәҳашт, хьымӡӷ идыргашт, иқәыжьцәашт,
Исра иалагашт, дагьыршьышт; ахымш рыҽынгьы дгылашт.
Аха дара ииҳәаз аҟнытә акгьы рзеилымкааит; урҭ ажәақәа дара рзы иаартымызт, ииҳәаз иаҵанакуаз рзымдырт.
Иерихон даназааигәахауаз аамҭазы, лашәык арыцҳахә даҳәауа дтәан.
Ажәлар иаҩсны ишцауаз аниаҳа, дҵааит: ари закәызеи?
Иисус Назареитә даауеит ҳәа иарҳәеит.
Убасҟан иара дныҩнаҵәааит: Иисус, Давид Иԥа! срыцҳашьа.
Аԥхьа инеиуаз иҿдырҭуамызт; аха иара еиҳагьы ибжы рдуны дҵәаауан: Давид Иԥа! срыцҳашьа.
Иисус дааҭгылан Сара сахь даажәг иҳәеит. Данынаидгыла, диазҵааит:
Иуҭахузеи Сара сҟнытә? Иара иҳәоит: Иҳақәиҭу! сыблақәа хтразы.
Иисус иеиҳәоит: ихты! иумоу ахаҵара уеиқәнархеит.
Иаргьы убасҟанҵәҟьа иблақәа хтын, Иисус днаишьҭалт, Анцәа дырдууа. Ари иалаԥшыз ажәлар зегьы Анцәа ибзырӡы рҳәауан.
Абри ашьҭахь Иерихон далалт, далсны дцауан.
Закхеи захьӡыз, аҳазалхыҩцәа рхылаԥшҩык, уаҩ беиак,
Иисус ибара дашьҭан, аха жәлары дрылыԥшны димбеит, избан акәзар иоура маҷын;
Убри аҟнытә ԥхьаҟа дыҩны иҿынаихан, дибаразы алаҳаҵла дықәлеит Иара убраҟа диасраны дыҟан.
Иисус уи аҭыԥ аҟны даннеи, днаԥшны дибоит, иагьиеиҳәоит: Закхеи! лассы улбаа, избанзар иахьа уҩны снеираны сыҟоуп.
Иаарццакны дылбаан, нас, диеигәырӷьауа дидикылт.
Уи збаз зегьы аӷьра иалагеит, агәнаҳара иаҵоу ауаҩы иҩны днеит ҳәа.
Закхеи дҩагыланы Иҳақәиҭу иеиҳәоит: Иҳақәиҭу! смазара абжара арыцҳацәа ирысҭоит, ишакәым згәы нсырхахьоу аӡәыр дыҟазар, ԥшьынтә рыла еиҳаны изысшәоит.
Иисус иеиҳәоит: иахьа абри аҩнаҭа иеиқәхеит, избан акәзар абри ауаҩ Авраам диҵеиуп;
Ауаҩытәыҩса Иԥагьы дааит иҭахаз рыԥшааразы, рҿыхразы.
Абри ишазыӡырҩуаз ажәамаанак ациҵеит: избан акәзар Уи уажәшьҭа Иерусалим дазааигәан, лассы Анцәа Иаҳра цәырҵрашәа ргәы иаанагон.
Иагьиҳәеит: уаҩ нагак тәыла харак ашҟа дцеит, аҳра идкыланы дхынҳәразы;
Жәаҩы-уаак итәцәа даарыԥхьан, жәа-минак араӡны нарыҭаны иреиҳәоит: схынҳәаанӡа абарҭ ак рылашәырҳа.
Аха иуаажәлар бзиа дырбомызт, убри аҟнытә ацҳаражәҳәацәа ишьҭарҵеит, абас нараҳәаны: уи ҳара аҳас даҳхагылазарц ҳҭахым.
Аҳра иоуны даныхынҳә, араӡны зиҭахьаз жәаҩы-уаак атәцәа ишҟа иааргарацы рыдиҵеит, доусы ирҳаз еиликааразы.
Раԥхьатәи дааины иҳәоит: аҳ! умина жәа-минак арҳаит.
Иагьиеиҳәоит: сытә гәыраз! амаҷ аҟны уахьыгәрагахаз азы жәа-қалақьк рхылаԥшра удкыл.
Дааит аҩбатәи, абасгьы иҳәоит: аҳ! умина хә-минак арҳаит.
Убригьы иеиҳәоит: уаргьы хә-қалақьк урхагыл.
Дааит ахԥатәи, иҳәоит абас: аҳ! абар уара умина, уи сара ачабра илаҳәаны исыман;
Избан акәзар суцәшәон, уара ууаҩ гәымбылџьбароуп: ишьҭоумҵаз шьҭухуеит, илаумҵаз убҵоит.
Аҳ ус иеиҳәоит: иуҳәаз ала суқәӡбоит, уара, атәы гызмал! иудыруан сышгәымбылџьбараз, ишьҭасымҵауа шышьҭысхуа, иласымҵаз шысыбҵауа,
Изрумҭазеи сыраӡны акрырҳаразы, санааилакь афеида сауразы?
Ирыдиҵеит иаԥхьа игылақәаз: имоу амина имхны жәа-минак змоу ишәҭ.
Иара ус иарҳәоит: аҳ! уи жәа-минак имоуп.
Ишәасҳәоит, шәарҭ, дарбанзаалакь измоу иҭахоит, измам имоугьы имыххоит.
Аҳра соурц зҭахымыз саӷацәа, абра, сҿаԥхьа иааганы рцәа иҭышәца.
Абри ҳәаны Иерусалимҟа ахәнаразы иҿынеихеит.
Виффагиеи, Вифаниеи, Елеон ҳәа изышьҭоу ашьхареи данырзааигәаха, ҩыџьа иҵаҩцәа ԥхьаҟа идәықәиҵеит,
Абас нараҳәаны: шәҿаԥхьа иҟоу ақыҭа шәазца; убри шәанналалауа ижәбоит уаҩы дызқәымтәац ҽадак кыдҿаҳәаланы; иԥыртны иаажәга;
Изԥшәыртуазеи? ҳәа аӡә дшәазҵаар, иашәҳәа абас: Иҳақәиҭу иҭахуп.
Идәықәиҵаз цеит, Иара ишиҳәахьаз аиԥш, иагьырбеит.
Аҽада аныԥдыртуаз аамҭазы, аԥшәмацәа ус рарҳәоит: аҽадҳәыс зыԥшәыртуазеи?
Дара аҭак ҟарҵоит: Иҳақәиҭу иҭахуп.
Ирыманы Иисус иҟны иааит; рцәашәҵатәқәа аҽадҳәыс инақәыршәны, Иисус днақәдыртәеит.
Дахьнеиуаз имҩа рышәҵатәқәа андыршәлауан.
Елеон ашьха албаарҭа даназааигәаха, зхыԥхьаӡара рацәаҩыз иҵаҩцәа рыбжьы ҩхацаланы Анцәа ибзырӡы рҳәауан, излаирԥшуаз аџьашьатәқәа зегьы рзы.
Ирҳәауан: дыԥшьоуп Иҳақәиҭу ихьӡла иаауа Аҳ! ажәҩан аизыразра амазааит, адурагьы хыхьӡа!
Ажәлар иреиуаз фарисеицәақәак иарҳәоит: Арҵаҩы! уҵаҩцәа аҟәых.
Иара ираҭеикуеит: ишәасҳәоит, арҭ ҿырымҭыр, ахаҳәқәа еибарҵәаашт.
Ақалақь даназааигәаха, дазыԥшуа, иара азыҳәан инеимеиҭәеит,
Абасгьы иҳәоит: ееҳ, ма иахьазы еилукаар уара узыҳәан ибзиоу! аха уажә уи уара ублақәа ирыҟәгоуп;
Иузгылашт убас еиԥш иҟоу амшқәа уаӷацәа иааукәыршаны ажра-ҭҳәаақәа анузыҟарҵауа, уанҭаркша, зехьынџьарантә укҿацалара ианалагаша;
Уанеимырҵәаша, уҷкәынцәагьы анулыршьааша, уҩнуҵҟа хаҳәыки-хаҳәыки еиқәны ианаанырмыжьша, иузылбааԥшуаз аҽҳәара ахьузымдырыз азы.
Абар, аныҳәарҭа дшааҩналаз, уаҟа аҭиҩцәеи аахәаҩцәеи рдәылцара далагеит,
Абас аиԥш раҳәауа: иануп: Сара сыҩны ныҳәарҭа ҩнуп; шәара уи абрагь ҭыԥыс иҟашәҵауеит.
Ес-иаашар аныҳәарҭаҿ идирҵауан дуазҳәауан. Аԥшьаҩеиҳабацәеи, ашәҟәдырыҩцәеи, ажәлар реиҳабацәеи Уи иҭархара иашьҭан,
Аха ишынарыгӡара рыздырамызт, избан акәзар ажәлар зегьы ааицрымшәауа изыӡырҩуан.
Аныҳәарҭаҿы дануазҳәауаз амшқәа руак азы аԥхьаԥшьаҩцәа, ашәҟәдырыҩцәа, аиҳабацәа наидгылан,
Иарҳәоит: иҳәа, иарбан мчроу Уара абри злаҟауҵауа, насгьы иузҭада убри аҩыза амчратә-зин?
Иара ираҭеикуеит: Саргьы аказы сшәазҵаауеит, исашәҳәа:
Иоанн иӡӡаахра жәҩантәызу, мамзаргьы иуаҩытәыҩсатәызу?
Дара-дара инеимҵакы-ааимаҵкуа ирҳәон: ажәҩанахьтәиуп ҳәа ҳҳәар, усҟан игәра зыжәымгазеи? иҳәоит,
Ус акәымкәа, ауаа рахьтә ауп ҳәа ҳҳәар, ажәлар зегьы ахаҳә ҳадыргоит, избанзар урҭ Иоанн дԥааимбаруп ҳәа агәра ганы иҟоуп.
Ирҳәеит: иахьакәтәу ҳаздырам.
Иисус иреиҳәоит: Саргьы абри злаҟасҵауа иарбан мчроу атәы сызшәаҳәом.
Ажәлар абри ажәамаана рзеиҭеиҳәоит: аӡәы аӡахәақәаҵа ҟаиҵан, аӡахәааӡаҩцәа ирызныжьны акыраамҭа дырԥырҵит;
Аҽҳәара анааи, аӡахәааӡаҩцәа рахь итәы дишьҭит ақәаҵахьтә ашәыр ирҭаразы; аха аӡахәааӡаҩцәа уи дыпҟаны, егьимҭакәа даурышьҭит;
Дишьҭит даҽа тәык; аха дара убригьы дыпҟаны, иацәҳаны, егьимҭакәа дыԥхарҵеит.
Ддәықәиҵеит ахԥатәигьы; аха убригьы дыхәны дыԥхадырст.
Убасҟан ақәаҵа зтәыз иҳәеит: иҟасҵарызеи? дсышьҭып бзиа избауа сԥа; издыруада убри дырбар еиҳа ицәыԥхашьар?
Аха аӡахәааӡаҩцәа уи данырба, дара-дара абас еибырҳәеит: ари иҭынха иоуп; шәааи даҳшьып, иҭынхарагьы ҳара иаҳтәхап.
Ақәаҵа дҩыҵганы дыршьит. Ирзиурызеи убарҭ, ақәаҵа зтәу?
Дааны аӡахәааӡаҩцәа ишьуеит, иқәаҵагьы даҽа шьоукы ирымаидоит. Ари иазыӡырҩуаз ирҳәеит: иҟамлааит убас!
Аха Иара, даарыхәаԥшын, иҳәоит: иаанагауазеи нас Аҩыра иану: аргылаҩцәа мап зцәыркыз ахаҳә акәакьҭа иахаданы иҟалеит?
Уи ахаҳә иахаҳауа дарбанзаалакь дԥыххааса дцоит; изықәҳауа иакәзаргьы дарҟьыцуеит.
Ашәҟәдырыҩцәеи аԥхьаԥшьаҩцәеи ари ажәамаана дара ишрызкыз дырны, ирҭаххеит иара убраҟа дырҳәынҷаразы, аха ажәлар ирыцәшәеит.
Нас хара-хара ишьклаԥшуан, ауаа цәгьақәа изынарышьҭуан, урҭ уаа иашақәоушәа рҽыҟаҵаны иажәаҿ икырҭак ҳбозар ҳәа ицәыҵаӡырҩуан, нас ахылаԥшҩы имчрахь дрырҭаразы.
Иазҵааит Иара: Арҵаҩы! ҳара иаадыруеит иашарала ушцәажәауа, ушуазҳәауа, ауаа шеилумхуа, Анцәа имҩа-ҵабырг шыдурҵауа;
Иҳахәҭоу иҳахәҭаму акьесар аҳаза иҭара?
Иара, гызмалрыла ишҵаауаз дырны, иҳәоит: сызԥышәшәауазеи?
Исшәырба адинари: иану асахьеи аҩыреи зтәыда? Дара аҭак ҟарҵоит: акьесар.
Иара иреиҳәоит: акьесар иитәу акьесар ишәҭала, Анцәа иитәу Анцәа.
Ажәлар рҿаԥхьа иажәаҿ џьара кырҭак рмоуит, иҭакқәа џьаршьон, рыҿгьы ҩеихаркит.
Нас иааит агылара-абзахара ыҟам ҳәа зҳәауа асаддукеицәа иреиуаз шьоукы, иагьиазҵааит:
Арҵаҩы! Моисеи излаҳзаниҵахьоу ала, хшара димаӡамкәа зашьа дыԥсуа, иаанхаз уи иԥҳәыс иашьа дигарацы ихәҭоуп, ишьҭра иациҵаразы.
Иҟан быжьҩы аишьцәа: аԥхьатәи ԥҳәыс дааганы хшарада дыԥсит;
Уи иԥҳәыс аҩбатәи дигеит, убригьы хшарада дыԥсит;
Дигеит ахԥатәи, убас абыжьбатәигьы, дара зегьы ԥсит, хшара дрыҭнымхаӡакәа.
Аҵыхәтәан, зегьы рышьҭахь, лара аԥҳәысгьы дыԥсит.
Нас, агылара-абзахара ашьҭахь лара дзыԥҳәысхараны иҟада? лхаҭа абыжьҩыкгьы дрыман.
Иисус аҭакс иреиҳәоит: ари адунеи аҿы ауаа аҳәса ааргоит, хаҵа ицоит;
Иҟалашатәи аԥсҭазаараҿ урҭ ԥҳәысгьы дааргауам, хаҵагьы ицауам,
Иагьыԥсуам; избан акәзар Амаалықьцәа ираҟароуп, урҭ Анцәа иԥацәоуп, агыларагьы ишаԥацәоу аиԥш.
Аԥсцәа гылараны ишыҟоу атәы акәыкәымдраҿы Моисеи идирбеит, Иҳақәиҭу Авраам Динцәоуп, Исаак Динцәоуп, Иаков Динцәоуп ҳәа анизиҳәауаз аамҭазы.
Анцәа Нцәас дызмоу аԥсцәа ракәым, абзацәа роуп Уи иҟны зегьы бзоуп.
Абри иазкны ашәҟәдырыҩцәа иреиуаз шьоукы ирҳәеит: Арҵаҩы! ибзианы иуҳәеит.
Уаҳа даҽаказы иазҵаара рзыгәаӷьуамызт. Иара ус реиҳәоит:
Христос Давид диԥоуп ҳәа зырҳәауазеи?
Иара Давид ихаҭа иԥсалма-шәҟә аҿы иҳәоит: Иҳақәиҭу сара Исықәиҭу иеиҳәеит: утәа Сара сарӷьарахь,
Уаӷацәа ушьапаҵа иаҵасҵаанӡа.
Абас, Давид Уи Иҳақәиҭу ҳәа диԥхьоит; нас Уи иара дызлаиԥахои?
Ажәлар зегьы анизыӡырҩуаз аамҭазы иҵаҩцәа иреиҳәоит:
Шәхы рцәышәыхьчала амаҭәоуқәа зышәҵаны аныҟәара згәаԥхауа, жәлар реизарақәа рҿы аԥсшәа-карҵәа иазгәышьуа, асинагогақәа, ачарақәа рҟны аханы атәара иеилаҳауа ашәҟәдырҩцәа,
Аҳәса еибацәа рыҩнқәа зыхәлабгауа, гәыҩбарала акыраамҭа иныҳәауа, урҭ ақәыӡбра ӷәӷәа рзыԥшуп.
Данынаԥш, зымҭа ахазынаҭра иҭазыԥсоз абеиацәа ибеит;
Иара убас дибеит уахь ҩ-лептак ҭазыԥсаз ԥҳәыс-еиба рыцҳак,
Иагьиҳәеит: иаша-ҵабыргла ишәасҳәоит, абри аԥҳәыс-еиба рыцҳа иреиҳаны ишҭалыԥсаз,
Избан акәзар егьырҭ зегьы инамыцхәны ирымаз ахьтә рымҭа Анцәа изҭадыршәуан, лара лнанамгарахьтә хныҟәгагас илымаз зегьы ҭалыршәит.
Шьоукы аныҳәарҭа зыхә дуу хаҳәлеи рԥшӡагалеи заҟа иҩычоузеи ҳәа ацәажәара ианалага, Иара ус иҳәоит:
Игылашт убас аиԥш иҟоу амшқәа, абри шәызлаԥшуа рахьтә хаҳәыки хаҳәыки еиқәны ианыҟамлауа; зегьы цҟьа-шәҟьа иқәҵахоит.
Иазҵааит Иара: Арҵаҩы! ианбаҟалои убри? уи аныҟалаша дыргас иаурызеи?
Иара иреиҳәоит: шәҽышәыхьчала, аӡәы шәхимхразы; избан акәзар Сара сыхьӡала аӡәырҩы цәырҵышт, Сара сакәушәа ҳәауа; абри аамҭагьы ааигәоуп; урҭ шәрышьҭамныҟәан.
Аибашьрақәеи ахынҭа-ҩынҭарақәеи рыӡбахә шәаҳауа ианалагауагьы шәымшәан: урҭқәа зегьы заа иҟалараны иҟоуп, аха зегьы рҵыхәтәа анаауа убасҟанҵәҟьа акәым.
Убри аамҭазы иреиҳәоит: еиҿагылашт ажәлари ажәлари, аҳреи аҳреи;
Џьара-џьара адгьылҵысра дуқәа ҟалашт, амлашьреи ачымазарақәеи ирымҽхаркышт, ахҭыс каамеҭқәа ҟалашт, ажәҩан ахьтә адырга дуқәагьы цәырҵышт.
Аха абарҭқәа ҟалаанӡа шәышьҭазаара, шәыԥхарсра иалагашт, асинагогақәеи абахҭақәеи шәрыҭахашт, Сара исхырҟьаны аҳцәеи ахылаԥшцәеи рҿаԥхьа шәҩадыргылашт;
Ари шәара шаҳаҭра шәзызуа акы акәхоит.
Аха шәгәы иҭашәк иҟашәҵаша аҭак заа ишазхәыцтәым;
Избан акәзар Сара убас иҟоу аҿаԥыци аҟәыӷареи шәысҭоит акыр шәымазкраны иҟоу шәара шәҿаԥҽра, шәҿагылара рылымшартә аиԥш.
Уимоу шәара чарҳәара шәзырушт шәзыхшази, шәашьцәеи, шәгәыцхәцәеи, шәҩызцәеи, шәара шәахьтә шьоукгьы ҭадырхашт;
Сара сыхьӡ амшала зегьы цәымӷыс шәыркышт.
Аха шәхы хәыцкгьы алшәараны иҟам.
Иаашәырԥшуа ахачҳарала шәыԥсқәа шәыхьчала.
Иерусалим ар акәшаны ишыҟоу шаажәбаз аиԥш, ижәдыруазааит уи ҭацәраны ианыҟоутәи аҽҳәара шааз:
Убасҟан Иудеиа иахны иҟоу ашьхақәа рышҟа еибарҩааит; ақалақь иахугьы уалҵ; уи ааигәара иҟоу уахь уаламлан,
Избан акәзар ари шьоурамшуп, Аҩыра иану зегьы наӡаразы.
Урҭ амшқәа раан гәырҩацәгьа рзыҟалоит зцәа зтәым аҳәсеи агәыԥҳәы иаҵоу асабицәеи; избан акәзар адгьыл аҟны арыцҳара ду ҟалоит, ари ажәларгьы лахь роуеит:
Ауаа аса аҵарра иахаԥсуа, итҟәаны иргауа иалагоит: Иерусалимгьы Анцәа ҵабырг дыззымдыруа иршьаҟьалараны иҟоуп, Анцәа ҵабырг дыззымдыруа раамҭа ииасаанӡа.
Адыргақәа ҟалоит амраҿ, амзаҿ, аеҵәақәа рҟны, адгьыл аҿы ажәлар рыгәкаҳара, иҟалаз змааноу азымдырра иртәны; амшынгьы гәрымышт, иеилацәқәырԥашт;
Ауаа гәыҭҟьа-ԥсыҭҟьарала иԥслашт, аԥсабара иазыҟалараны иҟоу акаамеҭ, ауаӷеимшхара иацәшәаны, избан акәзар ажәҩан мчрақәагьы ҵысышт.
Убасҟан дырбашт идуӡӡара иманы хьыӡла-ԥшала аԥҭақәа дрыла илбаауа Ауаҩытәыҩса Иԥа.
Абарҭқәа зегьы анынаӡауа аамҭазы шәҩагыланы, шәазгәырӷьаны шәыхқәа шәырҩах, избан акәзар иааскьеит шәҿыхра аамҭа.
Иреиҳәоит ажәамаана: шәрыхәаԥш алаҳаҵлеи егьырҭ аҵиаақәеи:
Убарҭ пытуа ианыжәбалакь, шәара шәхалагьы ижәдыруеит аԥхынра шааскьаз;
Шәаргьы убас, убарҭ ҟалауа ианыжәбалакь, ижәдыруазааит Анцәа Иаҳра шааигәахаз.
Иашала ишәасҳәоит: абри зегьы абри ашьаҭара ииасаанӡа ишыҟалауа:
Ажәҩангьы адгьылгьы ииасып, аха Сара сажәақәа ииасрым.
Шәхы шәашьклаԥшла, имыцхәу крыфарала, рыжәтә-жәрала шәхы шәмырчалан, иахьеи-уахеитәи абзазара шәҽашәымҭан, уи амш шәгәышәҽанӡамкәа ицәырмҵразы:
Избан акәзар уи акаҭа иаҩызоуп адгьыл иқәынхуа ауааԥсыра зегьы ирхаԥоит;
Нас, абас, иарбан аамҭазаалакь азы шәҷаԥшьала, шәныҳәала, абарҭ арыцҳарақәа зегьы рахьтә ахцәнырхара шәаҭәахаразы, Ауаҩытәыҩса Иԥа иҿаԥхьа шәгыларазы.
Ҽынла аныҳәарҭаҟны идирҵауан-дуазҳәауан; уахынла, дындәылҵны, Елеон ҳәа изышьҭаз ашьхарахь дыхәнон, аҵхқәа убраҟа ихигауан.
Ажәлар шьыжьы инаркны Иара иахь аныҳәарҭаҿ инеиуан, изыӡырҩразы.
Иааигәахауан ача-мҵәҵәы ныҳәа, Амшаԥ ҳәа изышьҭаз;
Аԥхьаԥшьаҩцәеи ашәҟәдырҩцәеи иманшәаларҭак роуны дахьҭадырхашаз иашьҭан, избанзар ажәлар ирыцәшәон.
Иҵаҩцәа ажәаҩаҩык иреиуаз Иуда, Искариот ҳәа изыԥхьоз, аҩысҭаа диӷралт,
Дцаны аԥшьаҩ-еиҳабацәеи ахылаԥшцәеи драцәажәеит, Иара дышриҭашаз азы.
Урҭ ари иеигәырӷьеит, аԥара иҭарагьы иазыразхеит;
Иара ари иақәиргәыӷт, аамҭа маншәалак дашьҭан, ажәлар ақәмыршәакәа дриҭаразы.
Иааит ача-мҵәыҵәқәа рымш, амшаԥ-сыс ашьра ианаҭәаз аамҭа.
Иисус Пиотри Иоанни дәықәиҵеит, абас нараҳәаны: шәца, амшаԥеишәа ҳазшәырхиа.
Дара ус иарҳәоит: иабауҭаху уи ҳархиаразы?
Иара иреиҳәоит: ақалақь шәахьналалауа, аӡә еирыӡла аӡы иманы дышәԥылоит; дахьнеиша днеины дзыҩналаша аҩны дыҩналаанӡа ишьҭа шәхыз,
Аҩны аԥшәма иашәҳәа абас: Арҵаҩы абас уеиҳәоит: сҵаҩцәеи Сареи амшаԥеишәа ахьымҩаԥаагара ауада абаҟоу?
Иара ишәирбоит иеилырганы иҟоу ауада ду; убраҟа ишәырхиа.
Урҭ рҿынархан ицеит, ирыԥшааит ишреиҳәаз аиԥш, амшаԥеишәа дырхиеит.
Иазыԥҵәаз асааҭ анааи, ажәаҩаҩык Иапостолцәа иманы днахатәеит.
Иагьреиҳәоит: Сара сазхьуан сыргәаҟрақәа ирылагаанӡа абри амшаԥеишәа сахатәаны акыршәыцфара;
Избан акәзар ишәасҳәоит, шьҭа Сара уаҳа уи азгәасҭауам, Анцәа Иаҳраҿы ихиахаанӡа.
Нас, аҿа аанкыланы, Анцәа џьшьара иҭаны, иҳәеит: ишәыдышәкыл, иагьышәша шәыҩнуҵҟа;
Избанзар ишәасҳәоит, Анцәа Иаҳра ҟалаанӡа уаҳа ажь-лыҵ шызымжәуа.
Ача аашьҭыхны, Анцәа џьшьара наиҭаны иԥиҽит, иагьриҭеит абас ҳәауа: ари шәара шәҿыхра иахҭынҵоу Сара Сцәеижь ауп; абри ҟашәҵала салашәгәалашәаларазы.
Убас аҿагьы, ауаххьа ашьҭахь иҩышьҭихит, иҳәауа: ари шәара шәзыҳәа икаҭәауа ауасиаҭ ҿыц иатәу Сара Сшьа ауп.
Абар чарҳәара сзызуа анапгьы аишәаҿ иахьсыцҟоу.
Ус акә, егьыс акә, Ауаҩытәыҩса Иԥа изыԥҵәоу ала дымҩасуеит; аха гәырҩацәгьа имазааит убри дызҭиуа ауаҩ.
Нас дара-дара еизҵаауа иаалгеит, рыуа абри ҟазҵара дарбанхари ҳәа.
Иҟан иара убас рыҩнуҵҟа аимак, дара рахьтә еиҳа иреиҳада ҳәа?
Иара ус реиҳәоит: аҳцәа ажәлар ирықәиҭуп, мчра зманы иҟоугьы рхы абзиаҟаҵаҩцәа ҳәа азырҳәоит;
Шәара шәҿы ус акәмыз: шәара шәҟны иреиҳау иреиҵоу иеиԥш дыҟаз, ахылаԥшра зуагьы маҵуҩык диеиԥшыз.
Избанзар дарбану иреиҳау: аишәа иахатәоу иакәу, мамзаргьы амаҵ зуа иакәу? иахатәоу иакәзар? Сара шәара шәыҩнуҵҟа маҵуҩык сиҩызоуп.
Аха шәсыцҟан сзықәшәауаз агәаҟрақәа зегьы рҿы,
Саргьы Аҳра шәазсыркаауеит, Сара Саб ишсиҭаз аиԥш,
Саҳраҿы ишәфала, ижәжәла, шәҭыԥ ҳаракқәа шәрықәтәаны Израилаа ржәаҩа-абиԥара рыӡбаразы.
Иагьиҳәеит Иҳақәиҭу: Симон! Симон! аҩысҭаа иҭахын ачажәла аиԥш шәиԥсаҟьарц;
Аха Сара уара узы сныҳәауан иумоу ахаҵара иагымхарц; уаргьы зны уааҳәны уашьцәа шьақәырӷәӷәа.
Иара ус иеиҳәоит: Иҳақәиҭу! Уара суцны сазхиоуп абахҭахь ацара, аԥсра аԥылара.
Аха Иара иҳәоит: иуасҳәоит, Пиотр, иахьа арбаӷь ҿнаҭаанӡа, хынтә уҽсылухуеит дшысзымдыруа ҳәа.
Иреиҳәоит: ааҵәада, арҭмаҟдагьы, шьаҵадагьы шәанысышьҭуаз акыр шәыгны ижәбама? Дара иаҭаркит: мап.
Убасҟан иреиҳәоит абас: аха уажәы ааҵәа змоу ишьҭых, убас арҭмаҟ змоугьы; урҭ змам ушьаҵа ҭины аса аахә;
Избан акәзар агәра шәсыргоит иҟалараны ишыҟоу Сара сзыҳәан Аҩыра иану: ацәгьоуцәа дрылаԥхьаӡоуп. Исызҳәоу анаӡамҭахь инеиуеит.
Дара ирҳәоит: Иҳақәиҭу! абар асақәа ҩба араҟа иахьыҟоу. Иара ираҭеикит: иазхоуп.
Иисус, ишыҟаиҵалац аиԥш, дындәылҵын Елеон ашьхарахь дцеит; иҵаҩцәагьы Иара инаишьҭалт.
Иҭыԥ аҟны даннеи, иреиҳәоит: шәныҳәала, ԥышәара шәақәымшәаразы.
Нас, хаҳәыршәымҭак аҟара днаскьаны, дшьамхнышгыланы аныҳәара далагеит,
Абас ҳәауа: Саб! ееҳ, угәаҳәарала иҟало акәзар, абри аҿа саҩга! аха уи Сара исҭаху ала акәымкәа, Уара угәаԥхарала иӡбахааит.
Ажәҩан ахьтә Амаалықь дылбааны игәы-иԥсы ирӷәӷәон.
Дышгәаҟуазгьы еиҳагьы ирцаҳә-цаҳәуа иҽадцаланы дныҳәауан; илҵуаз аԥхӡы кәарма-кәарма адгьыл иқәҭәауаз ашьа цәыкәбарқәа иреиԥшын.
Иныҳәара даналага, дҩагылан иҵаҩцәа рҿы дааит, урҭ гәырҩала икараха ицәан.
Иагьреиҳәеит: шәышԥацәоу? шәҩагыланы шәныҳәала, ацәгьаԥышәара шәақәымшәаразы.
Абри аҳәара дшаҿыз ажәлар аакылсит, урҭ раԥхьа ажәаҩаҩык ируаӡәкыз, Иуда захьӡыз дгылан, уи Иисус днаидгылт дигәӡразы. Иреиҳәахьан, дыргак аҳасабала, абас шыҟаиҵауа: сара сзыгәӡуа иоуп Иара.
Иисус ус иеиҳәоит: Иуда! гәыӡрала аума Ауаҩытәыҩса Иԥа дшуҭиуа?
Ицқәаз, аусқәа зеиԥшрахоз анырба, иарҳәоит: Иҳақәиҭу! асала ҳакшарыма?
Урҭ руаӡәк асала аԥшьаҩ-еиҳабы итәы длаисын, илымҳа ҩҿиҵәеит.
Убасҟан Иисус иҳәоит: шәаҟәыҵ, иазхоит. Илымҳа днахьысын иеибгеитәит.
Иисус иҿагылаз аԥшьаҩ-еиҳабцәа, аныҳәарҭа ахылаԥшцәа, аиҳабцәа иреиҳәоит: абрагь дышәҳәынҷоушәа ауп асақәа, абыҵқәа кны сырбаандаҩразы шәшааз!
Ес-иаашар аныҳәарҭаҟны сшәыцҟан, шәара шәсылакьысуамызт; аха уажәы шәара шәаамҭа ыҟоуп, алашьцара иамчроуп.
Дыкны аԥхьаԥшьаҩ иҩны днаргеит. Пиотр хара-хара дишьҭан
Ашҭаҿ амца анеиқәырҵа, Пиотргьы убраҟа итәаз дҩарылатәеит.
Маҵуҩ ԥҳәыск, уи амца дахьыҽҳәатәаз игәцаракны диҿаԥшуа илҳәоит: абригьы Иара дицын.
Аха Иара мап ицәикит, аԥҳәыс абас аиԥш налаҳәаны: сара Уи дсыздыруам.
Нас, лассы, даҽаӡәгьы уи даниба, иҳәоит: уаргьы дара уреиуоуп. Аха Пиотр уи ауаҩгьы иеиҳәоит: мап.
Сааҭк аҟара ааҵхьаны, даҽаӡәы дацралаӡаны иҳәауан: абригьы, иҵабыргны, Иара дицын, избанзар Дгалилеиатәуп.
Аха Пиотр убри ауаҩгьы иеиҳәоит: узлацәажәауа атәы сыздыруам. Иара убасҟанҵәҟьа, уи иажәа даҿнаҵы, арбаӷь акиҳәа ҿнаҭит.
Убасҟан, Иҳақәиҭу Пиотр днаизыԥшит; Пиотр игәалашәеит Иҳақәиҭу иеиҳәахьаз ажәа: арбаӷь ҿнаҭаанӡа хынтә усылҵраны уҟоуп.
Дынҭыҵын, лаӷырӡашала инеимеиҭәеит.
Иисус дызкыз ауаа иацәҳауан, иааисуа дрыпҟон;
Илақәа ҿаҳәаны иҿасуан, иазҵаауан: дызусҭада иуҿасыз?
Убас ҵҩа змамыз ала иҿагылауа ддырџьауан.
Ианааша, ажәлар реиҳабацәа, аԥшьаҩ-еиҳабцәа, ашәҟәдырҩцәа ааизан, рсинедрион дныҩнаргалт,
Иагьырҳәеит: Уара уоума Христос? иҳаҳә. Иара иреиҳәоит: Сара аҭак ҟасҵаргьы шәара агәра жәгауам,
Сара сшәазҵаауа салагаӡаргьы, шәара аҭак сышәҭарым, сагьоушәыжьрым,
Абыржәынахыс Ауаҩытәыҩса Иԥа Анцәа иарӷьара мчраҟны дтәоит.
Иеицырҳәеит зегьы: ус анакәха, Уара Анцәа Уиԥоуп? Иара аҭак риҭоит: шәара ишәҳәоит Сара шсакәу.
Дара ирҳәеит: иарбан ршаҳаҭгоу уаҳа иаҳҭаху? иҳаҳаит Иара иҿала ишиҳәаз!
Нас, ҵҩа змамкәа убра иҟаз зегьы ҩагылан, Пилат иахь дыргеит.
Ахара идырҵауа иалагеит, абас ҳәауа: Уи ҳажәлар ршьара ишықәиҟьауа ҳбоит, акьесар аҳаза иҭара иақәиҭитәуам, Христос Аҳ ҳәа ихы иахьӡытәны.
Пилат Иара диазҵааит: Уара уоума Иудеиаа Раҳ? Иара аҭакс иеиҳәоит: уара иуҳәоит.
Пилат аԥшьаҩ-еиҳабацәеи ажәлари иреиҳәоит: Абри Ауаҩ изаҟаразаалакь харак идны избом.
Аха дара ацралауан, ирҳәон Галилеиа инаркны абранӡа идырҵауа-дуазҳәауа, ажәлар ргәамҵуа ишықәиргылауа, иширҩашьауа.
Пилат, Галилеиа аӡбахә аниаҳа, дҵааит: Иара Дгалилеиатәума мшәан?
Ирод инапаҵаҟа иҟаз атәыла дшеиуаз анидыр, Ирод иахь дишьҭит, уи урҭ амшқәа раан Иерусалим дыҟан.
Ирод, Иисус даниба, даара дгәырӷьеит, Уи ибара иҭахижьҭеи акрааҵуан, ирацәаны иӡбахә иаҳахьан, Уи иахьтә џьара џьашьатәык дышԥаламԥшри ҳәа дгәыӷуан,
Азҵаарақәагьы маҷымкәа ииҭон; аха Иара акгьы иаҭаикуамызт.
Уаҟа игылаз аԥшьаҩ-еиҳабацәеи ашәҟәдырыҩцәеи ацраланы ахара идырҵауан.
Аха Ирод иеибашьцәеи иареи Уи акыр даныладырҟә, ианихычча ашьҭахь, амаҭәа шкәакәа ишәҵаны Пилат иахь дирхынҳәит.
Уаанӡа наҟ-ааҟ иеиӷацәаз Пилати Ироди уи аҽны инаркны еиҩызцәахеит.
Пилат иакәзар, аԥшьаҩ-еиҳабацәеи, ахылаԥшцәеи, ажәлари еизганы
Иреиҳәоит: шәара Абри Ауаҩ ажәлар зырҩашьауа Ауаҩы ҳәа дысзаажәгеит; Сара Абри Ауаҩ шәара шәҿаԥхьа дҭысҵааит, аха шәара аара злаишәҭауа аганахьала изаҟаразалакь вба иманы дызбом;
Иара убас Ирод иакәзаргьы: избан акәзар Сара Уи иара дизысышьҭит, аха ашьра злаихәҭоу ҳәа ак идимбалт;
Убри аҟнытә ихәҭоу изаацаны доусышьҭуеит.
Уи иара усгьы аныҳәазы иҭакыз рахьтә аӡәы ахақәиҭра иҭаны дауишьҭыр акәын.
Аха ажәлар зегьы аибарҳәҳәара иалагеит: шьроуп Ари иқәу! Варавва даҳзаушьҭ.
Варавва абахҭа дҭакын ақалақь аҿы иҟалаз аилаҩеиласреи ауаҩшьреи рзы.
Пилат ҩаԥхьа ибжьы ҩыҳареикит, Иисус иоушьҭра иҭахны.
Аха дара еибарҳәҳәон: дкыдҵа, дкыдҵа!
Иара хынтәны иреиҳәоит: иҟаиҵазеи Уи цәгьарас? Ашьра злаиқәҵатәу ҳәа иаԥсоу ак идсымбалт; убри аҟнытә изаацатәу изаацаны даусышьҭуеит.
Аха дара рыбжьы рхацаланы икыдҵара иаҳәон; убарҭи аԥхьаԥшьаҩцәеи рыбжьқәа аиааит.
Убри аҟнытә Пилат дара шаҳәаз ала дныҟәарцы ӡбаны,
Алаҩеиласреи ауаҩшьреи рзы абахҭа иҭакыз, дара ззыҳәаз ауаҩԥсы дырзауишьҭит; Иисус иакәзар, ишырҭахыз изныҟәаразы дриҭеит.
Дандәықәыргалоз аамҭазы, убраҟа ирықәшәаз, амхурсҭахьтә иаауаз, Симон ҳәа изыԥхьоз Киринеитәык даанрыкылан, Иисус иџьар днаҵарҵеит, иманы, Иара дишьҭагыла иҿынаихаразы.
Ишьҭанеиуан ҵҩа змамыз ажәлар, аҳәса, Иара изыҳәа иҵәуаз, иқьыз-қьызуаз.
Иисус урҭ рахь даахьаҳәны, иреиҳәоит: Иерусалим аԥҳацәа! шәара ишәҵәуалаша Сара сакәым, шәхи шәхәыҷқәеи рзыҳәан шәҵәыуала,
Избан акәзар иаауеит абас анышәҳәаша амшқәа: насыԥ рымоуп ахылҵдақәа, уаҩ дызхымшац амгәарҭақәа, асаби дзымбац агәыԥҳәқәа!.
Убасҟан ашьхақәа ирарҳәашт: шәҳақәҳа!, ахәқәагьы: ҳхыжәҩа!
Ииаҵәҳаҳароу аҵла абас азыруазар, иҩахьоу ишԥазныҟәари?
Иршьырц ицыргауан ҩыџьа ацәгьоуцәа.
Ахыбаҩ-ҭыԥ захьӡыз адгьыл аҟны ианнеи, днаганы дкыдырҵеит, ицкыдырҵеит ацәгьоуцәагьы, аӡәы иарӷьарахь, егьи иармарахь.
Иисус иҳәоит: Саб! иаҭоумҵан абарҭ, избан акәзар ируа рыздыруам. Аҵәы ҭаԥсаны имаҭәа ршон.
Ажәлар гыланы иԥшуан. Ахылаԥшцәеи урҭи еицихыччауан, абас ҳәауа: ауаа рҿыхра даҿын, Ихы ҿихааит, Анцәа иалихыз Христос иакәзар.
Убас ихыччауан аибашьцәагьы, абжьеи наиҿакуа,
Абасгьы наиаҳәауа: Уара, Иудеиаа Ураҳзар, Уҽҿых.
Ихакын аҩыра, Бырзен бызшәала, Урым бызшәала, Ауриа бызшәала иҩны: Абри Иудеиаа Раҳ иоуп.
Ицкыдыз ацәгьоуцәа руаӡә, цәгьамыцәгьарала дихцәажәауа иҳәон: Уара Христос уакәзар, ухгьы ҿых, ҳаргьы ҳҿых.
Егьи, уи дԥырҟәҟәаауа абас иҳәауан: Анцәа уицәшәа, уара иузыӡбоугьы убри аҩыза акәӡами?
Ҳара иҳахәҭаз, иҟаҳҵаз иақәнагауа ала ҳус ӡбоуп; Абри цәгьара ҟаимҵеит.
Иисус иахь иҳәоит: сугәаларшәа, Иҳақәиҭу, Уаҳраҿы уаннеилакь!
Иисус уи иаҭеикит: иашала иуасҳәоит, иахьаҵәҟьа џьанаҭ усыцҟалоит.
Амш асааҭ фба рҟынӡа инеихьан, асааҭ жәбанӡа адгьыл зегьы алашьцара ахатәеит:
Амра иахалашьцеит, аныҳәарҭа аԥарда агәҭа ҩ-џьараны илеиҟәжәеит.
Иисус бжьыӷәӷәала дааӷызы-ӷызын иҳәоит: Саб! Сыԥсы Унапы ианысҵоит. Абри ҳәаны иԥсы ишьҭит.
Иҟалаз иалаԥшуаз шәҩы-рхы, Анцәа дырдууа, иҳәоит: ииашаны, Абри Ауаҩ дҵабыргын.
Абри иалаԥшыз ажәлар зегьы ргәы иааҭасуа игьежьуан.
Иара дыздыруаз зегьы, Галилеиахьтә ихьыԥшны иаауаз аҳәсагьы, хара игыланы изыԥшуан.
Убасҟан, Иосиф захьӡыз аӡәы, аилацәажәаратә хеилак иалахәыз, ауаҩ гәыраз, аиаша,
Абри иҟалаз зус аламыз, Иудеиа қалақь Аримафеи иалҵыз, Анцәа Иаҳра иазыԥшыз ауаҩы,
Пилат иҟны днеины Иисус Ицәеижь даҳәеит;
Дкыдхны, аш-шьаршьаф икәыршаны, иҭаԥҟаны иҟаз, уаанӡа уаҩ дахьышьҭарымҵацыз адамра дамеидеит.
Уи амш хәашан, асабш ааигәахон.
Галилеиантә Иисус ихьыԥшны ицаауаз аҳәса наишьҭала инеины, адамреи Ицәеижь шышьҭарҵауази ирыхәаԥушан;
Ианыхынҳә, афҩы хаақәа, афҩы лаҳа-лаҳақәа зхылҵуази ахәшеи дырхиеит; аԥҟара излаҳәоз ала, иахьсабшаз азы, уаҳа акагьы рҽазырымкит.
Амчыбжь актәи амш аҽны, ишаашаз, идырхиаз афҩы лаҳалаҳақәа рыманы, даҽа шьоукгьы рыцны адамраҿы иааит;
Аха адамра ахаҳә адырҩрны ирбеит,
Аҩнуҵҟа ианыҩналагьы, Иҳақәиҭу Иисус Ицәеижь рымбеит.
Ирбаз иалырҳәаара рзымдыруа ишгылаз, абар, ҩыџьа ахацәа раԥхьа иаагылт, маҭәа цыр-цырла еилаҳәаны.
Ишәаӡыӡауа, рыблақәа ҵаҟа ишьҭаԥшуа ишгылаз, урҭ ирарҳәоит: шәызишьҭоузеи абза, иԥсхьоу рыбжьара?
Уи ара дыҟам: дгылт; ишәгәалашәыршәа, Галилеиа даныҟаз ишәеиҳәауаз
Ауаҩытәыҩса Иԥа агәнаҳа змоу ауаа дрырҭараны, дкыдырҵараны, ахымш рыҽны дгылараны дшыҟаз.
Урҭ Иара иажәақәа ргәалашәеит,
Нас, илахынҳәны уи атәы ажәеизаҩык, убас егьырҭгьы ирарҳәеит.
Апостолцәа абри разҳәаз Мариа Магдалина, Иоанна, Иаков иан Мариа, убас убарҭ ирыцыз даҽа шьоуки ракәын.
Аха урҭ ражәақәа иҭацәыз, иаԥсамыз ажәақәаны ирыԥхьаӡеит, иазхарымҵеит.
Пиотр дҩагыланы, дыҿҟьаса адамрахьы дцеит, ихы ларҟәны данҭаԥшы иибаз ҵаҟа ишьҭаз аш-кәырша мацарақәа ракәын, дхынҳәит дызлаԥшыз џьашьауа.
Убри аҽны урҭ иреиуаз ҩыџьа цон Еммаусҟа, Иерусалим хынҩажәа стадиа рыла иаҟәгаз ақыҭахь,
Дара-дара абарҭ ахҭысқәа ирылацәажәауа.
Абарҭ рыӡбахә шрымаз, ишрызхәыцуаз, Иисус Ихаҭа даарзааигәахан, дрывагыла иҿынаихеит;
Аха дара рыблақәа хкын, дырзымдырит.
Иара ус реиҳәоит: изакәызеи шәахьцауа шәызлацәажәауа, шәылахьгьы зеиқәу?
Руаӡә, Клеопа захьӡыз, абас иеиҳәоит: мшәан Иерусалим иалҵны иаауа рахьтә Уара аӡә заҵәык уоума абарҭ амшқәа раан убраҟа иҟалаз атәы змаҳац?
Иагьреиҳәоит: иарбану? Дара иаҭаркуеит: Иисус Назареитә ихьыз Уи Анцәа иԥааимбар шиакәыз, иҟаиҵауаз аџьашьатәқәеи ииҳәауаз ажәеи рыла дшыӷәӷәаз, ауаа бзырӡыла ишизыҟаз,
Аԥшьаҩ-еиҳабацәеи ҳара ҳхылаԥшцәеи чарҳәара шизыруз, ашьра иқәырҵаразы, дагьшкыдырҵаз;
Ҳара ҳгәыӷуан Уи Израил еиқәзырхараны, иҿызхраны иҟоу Иоуп ҳәа; абар, абри ҟалеижьҭеи хымшуп;
Аха, ҳаҳәсақәа иреиуоу шьоукы ҳдыршанхеит: урҭ ашьыжь идамра иаҭааит,
Аха уаҟа Иара Ицәеижь рымбеит, нас иааины ирарҳәеит уаҟа Амаалықьцәа цәырҵны ишырбаз, урҭ изларҳәаз ала Уи иԥсы ҭоуп;
Ҳара иҳаиуаз шьоукгьы адамрахьы ицеит, зегьы аҳәса ишырҳәаз аиԥш иҟан; Иара уа дрымбеит.
Убасҟан Иара иреиҳәоит: ееҳ, заҟа шәхыдақәоузеи, гәы-шәызҭамзеи шәарҭ, аԥааимбарцәа иаԥхьазгәарҭахьоу азхазымҵауа!
Христос абас аиԥш ала дгәаҟырц акәӡамыз идуура иаҭәахаразы?
Даалаган Моисеии аԥааимбарцәеи инадыркны Иара изкны Аҩыра иану зегьы рылацәажәара далагеит.
Инеираны иахьыҟаз ақыҭа иазааигәахеит; Иара иҵагьы имҩа иациҵар иҭахын;
Аха дара дааныркылауан, абас иаҳәауа: абраҟа уҳацҟаз, избан акәзар амшгьы ахәларахь иеихеит.
Ус, аишәа данрыцахатәа, ача аашьҭыхны иԥшьеит, нас иԥыҽҽны ириҭеит.
Убасҟан дара рыблақәа хтит, дагьырдырт; аха убри аамҭазы дрымбауа дҟалеит.
Дара-дара еибырҳәеит: мшәан ҳгәы-ҳаԥсы мбылӡоз амҩан данҳацәажәауаз, Аҩыратә анҳаилиркаауаз?
Иара убри аамҭазы иҩагыланы Иерусалим иааит, ажәеизаҩык иеицны иахьыҟази урҭ ирыцқәази рыԥшааит,
Урҭ ирҳәон Иҳақәиҭу иашаҵәҟьала дышгылаз, Симон иҿы дышцәырҵыз.
Даргьы ирзеиҭарҳәеит амҩан изықәшәаз атәы, ача ԥыҽҽны ианриҭауаз дшырдырыз.
Дара абри ишалацәажәауаз, абар, Иисус Ихаҭа рыгәҭаны даагылт, иагьреиҳәоит: аизыразра шәымаз.
Дара шәаӡыӡан, иныҵышәшәан, ԥсы-наурк рбауашәа ргәы иаанагеит;
Аха Иара иреиҳәоит: шәызшәазеи, шәыгәқәа абас аиԥш иҟоу ахәыцра зырҭаауазеи?
Шәрыхәаԥш снапқәеи сшьапқәеи; ари Сара Схаҭа соуп; шәнапы схьышәшь, шәылаԥш схыжәга, избан акәзар аԥсы жьибаҩи алам, ишыжәбауа Сара уи сымоуп.
Абри ҳәаны, инапқәеи ишьапқәеи дирбеит.
Ирҭааз агәырӷьара иабзоураны макьана акгьы хамҵауа, иџьашьауа ишыҟаз, ус реиҳәоит: абраҟа изакәызаалакь фатә шәымоума?
Дара иӡны иҟаз ԥсыӡ хәҭаки асаранџь-цхеи ирҭеит;
Иаарымихын, ишырбоз афара далагеит.
Иагьреиҳәоит: саншәыцҟаз аамҭазы ишәасҳәауаз ажәақәа зызкыз Сара сзы Моисеи иԥҟарақәа рҿы, аԥааимбарцәа ранҵамҭақәа, аԥсалмақәа рҿы иҳәоу зегьы рынаӡара ауп.
Убасҟан рхы иҭаигалт Аҩырақәа шеилкаатәу,
Иагьреиҳәоит: ишану аиԥш, Христос ааӡаб ихганы, ахымш рзы иԥсы ҭалар акәын,
Иара ихьӡала Иерусалим инаркны ажәларқәа зегьы агәнаҳахыхразы ааԥхьара рауразы.
Шәара абарҭқәа зегьы шаҳаҭс шәрымоуп.
Сара Саб иҳәахьа шәзынасыгӡоит; шәара макьана Иерусалим ақалақь аҿы шәыҟаз, хыхьтә, ажәҩан ахьтә, лшарала шәыӷәӷәахаанӡа.
Нас уахьынтә Вифаниаҟа игеит, уаҟа инапқәа днарҩаханы иԥшьеит.
Ианиԥшьауаз аамҭазы, дара иҽырҟәыҭханы, ажәҩан ахь ахалара далагеит.
Дара иеихырхәеит, нас, гәырӷьара дула Иерусалимҟа ихынҳәит,
Анцәа ибзырӡы ҳәауа, дырдууа еснагь аныҳәарҭаҟны иҟан. Амин.
Иоанн иҟнытә ажәабжь бзиа
Аханатә иҟан Ажәа, Уи Ажәа Анцәа иҿы иҟан, уи Ажәа Нцәан.
Уи аханатә Анцәа иҿы иҟан.
Иҟоу зегьы Убри ала иҟалеит, Убри ада иҟалаз акгьы зыҟамлеит.
Уи абзазара алан, уи абзазара ауаа рзы илашаран;
Алашара алашьцараҿы илашоит, алашьцара иара изахамԥеит.
Дыҟан Анцәа иахьтә иаашьҭыз уаҩԥсык; ихьӡын Иоанн.
Уи дааит шаҳаҭрауразы, алашара шаҳаҭра азиурц, иара ила зегьы азхарҵаразы.
Уи длашарымызт, аха алашара дазышаҳаҭхаразы дааит.
Аԥсабара иқәнагалауа дарбанзаалакь Дзырлашауа алашара иаша ыҟан.
Уи аԥсабараҿ дыҟан, Иара ибзоурала аԥсабарагьы шан, аха аԥсабара Иара дазымдырт.
Дааит иитәыз рыҟны, иитәызгьы Иара дрыдрымкылт.
Ихьӡала Иара дазхаҵаны лыԥхала дыздызкылаз, Анцәа ихшараны аҟалара амчра риҭеит,
Урҭ ашьа аҟнытә акәымкәа, ацәеижь агәаԥхара аҟнытә акәымкәа, ахаҵа игәаԥхарахьтә акәымкәа, Анцәа иҟнытә иит.
Уи Ажәа цәеижькны иҳацҟалт, лыԥха наӡалеи ҵабырглеи иаҳзыҟалт; иаабеит ҳара Аб Ихшаазаҵә иахьтә иаауа Уи адуура.
Иоанн Уи шаҳаҭра изиуеит, ибжьы ркаҩуа иҳәоит: абар, сара Зыӡбахә сҳәахьаз, Исышьҭааиуа саԥхьаҟа дгылт ҳәа сызҿыз, избан акәзар Уи сара саԥхьа дыҟан.
Иара иҭәра-иԥхарахьтә лыԥхаки лыԥхаки еишьҭала иаҳзаауеит;
Избан акәзар азакәан Моисеи ила акәын ишҳаҭаз, алыԥхеи аҵабырги Иисус Христос ила иҟалеит.
Анцәа ахаан аӡәгьы димбацт; Ихшаазаҵә, Заб Игәыдкылоу Аԥа Иара даҳзааиртит.
Абар Иоанн ишаҳаҭра Иудеиаа рыла Иерусалимынтә иаашьҭыз аԥшьаҩцәеи алевитцәеи аниазҵаауаз: узусҭада уара?
Уи идирҳаит, аҭакҟаҵара мап ацәимкит, сара Христос сакәым ҳәа дирҳаит.
Иазҵааит убасҟан: узусҭада? Илиа уоума? Иара ираҭеикит: мап. Уԥааимбарума? Иара иҳәоит: мап.
Иарҳәоит: нас уарбану уара? ҳаазышьҭыз аҭак раҳҭаразы: иуҳәауазеи ухазы?
Иара иҳәоит: сара ацәҳәыраҟны иҵәаа-ҵәаауа бжьуп: Иҳақәиҭу имҩа изшәыриаша, аԥааимбар Исаиа ишиҳәаз аиԥш.
Иаашьҭыз афарисеицәа иреиуан;
Иазҵааит дара: аӡы изӡааухуазеи, Христос уакәымзар, Илиа уакәымзар, уԥааимбарымзар?
Иоанн аҭакс иреиҳәоит: сара ӡыла иӡаасхуеит; аха шәыбжьара дгылоуп ишәзымдыруа Аӡәы:
Уи сара Исышьҭааиуа, аха саԥхьаҟа игылаз иоуп; сара Уи ишьаҵа ашьацҳәартлараҵәҟьагьы саԥсам.
Ари Иордан нырцә, Вифавара, Иоанн ауаа аӡы иахьӡааихуаз иҟалеит.
Адырҩаҽны Иоанн иара иахь инеиуаз Иисус дибоит, иагьиҳәоит: абар, аԥсабара агәнаҳарақәа Зхахьы изгауа Анцәа Исыс;
Уи сара абас Ззысҳәаз иоуп: сара дсышьҭааиуеит исаԥхьагылауа Ахаҵа, избан акәзар Уи аханатә сара саԥхьа дыҟан;
Сара Уи дсыздыруамызт; аха сара ӡыла аӡӡаахразы сзааз Иара Израил дазцәырҵразы ауп.
Иоанн шаҳаҭра иуит, абас аиԥш ҳәауа: сара дызбеит Аԥсы Цқьа, аҳәыҳә сахьа иманы жәҩан ахьтә Иара диҭаауа;
Сара Уи дсыздыруамызт; аха ӡыла аӡӡаахразы Саазышьҭыз исеиҳәеит: Аԥсы Цқьа дыззылбаауаны иубауа, Ԥсы Цқьала иӡаазхуа иауп;
Сара избеит, сагьазышаҳаҭхеит Уи Анцәа Иԥа шиакәу.
Адырҩаҽны Иоанн ҩаԥхьа убраҟа дӡыхгылан, ҩыџьа иҵаҩцәа ицны.
Имҩасны инеиуаз Иисус даниба, иҳәоит: абан Анцәа Исыс.
Арҭ ажәақәа заҳаз аҵаҩцәа аҩыџьагьы Иисус инаихьыԥшны рҿынархоит.
Иисус урҭ аниба, даахьаҳәны иреиҳәоит: ишәҭахузеи? Дара ус иарҳәоит: Равви, иаанагоит: арҵаҩы, уабанхои?
Иреиҳәоит: шәаалар ижәбап. Урҭ наицдәықәлеит, иагьырбеит дахьахыз, аҽнынтәаракгьы убраҟа иҟан. Асааҭ жәабарҟынӡа инеихьан.
Арҭ аҩыџьа руаӡә, Иоанн иахьтә Иисус иӡбахә заҳахьаз, ихьыԥшны зҿаазхаз Андреи иакәын, Симон-Пиотр иашьа.
Уи раԥхьа иара иашьа Симон дибеит, иагьиеиҳәеит: ҳара даабеит Мессиа, иаанагоит: Христос.
Диманы Христос иҿы днеит. Иисус уи днаихәаԥшын иҳәоит: уара уоуп Симон, Иона иԥа; иухьӡхоит Кифа, иаанагоит ахаҳә (Пиотр).
Адырҩаҽны Иисус Галилеиаҟа ацара иҭаххеит, дибоит Филипп, иагьиеиҳәоит: Сара усхьыԥшы.
Филипп Андреии Пиотри злыҵыз Вифсаида ақалақь иалҵыз аӡә иакәын.
Филипп Нафанаил дибан иеиҳәоит: ҳара даабеит Моисеи азакәанԥҟараҿ зыӡбахә иҩуази аԥааимбарцәа зыхцәажәауази Назареттәи Иисус, Иосиф иԥа.
Аха Нафанаил ус иеиҳәоит: Иназареттәу бзиарас иалоузеи? Филипп иеиҳәоит: уцаны дба.
Иисус, Иара иахь инеиуаз Нафанаил даниба, изкны иҳәоит: абар, ҩысҭаарак злам Израил иашаҵәҟьа.
Нафанаил Уи иеиҳәоит: сызлаудыруазеи Уара? Иисус уи иаҭеикуеит: Филипп арахь уааиԥхьаанӡа алаҳамҵаҿ уангылаз узбон.
Нафанаил Уи иеиҳәоит: Равви! Уара Анцәа Уиԥоуп, Уара Израилаа Ураҳуп.
Иисус уи аҭакс иҳәоит: уара сыгәра зугаз, алаҳамҵан узбеит ҳәа ахьысҳәаз азы ауп; уи аиҳагьы убашт.
Иагьиеиҳәоит: иаша-ҵабыргла ишәасҳәоит: абыржәынахыс ажәҩан аатны, Ауаҩытәыҩса Иԥа иахь Анцәа Имаалықьцәа халауа илбаауа ижәбалашт.
Адырхаҽны Галилеиатә Канаҿы еимазааратә чарак рыман, Иисус Иангьы убраҟа дыҟан.
Абри ачарахь иааԥхьан иара убас Иисус иҵаҩцәеи Иареи.
Аҩы анрыгха, Иисус Иан иалҳәоит: урҭ аҩы рымам.
Иисус ус леиҳәоит: аԥҳәыс, ибҭахузеи Сара сахьтә? Сара сыҽҳәара макьана имаацт.
Иан амаҵуҩцәа иралҳәоит: Иара ишәеиҳәауа ҟашәҵала.
Убраҟа, Иудеиатә ҵас ишаҵанакуаз ала, аҽыӡәӡәаразы ахаҳәтә ӡы-маҭәарқәа фба гылан, ҩба-ҩба, хԥа-хԥа ԥҳал зкуаз.
Иисус ус реиҳәоит: аӡы-маҭәарқәа ӡыла ишәырҭәы. Ихыхәхәа идырҭәит.
Иагьреиҳәоит: уажәшьҭа иааҭтаны ачара ахылаԥшҩы изнажәга. Изнаргоит.
Ачарахылаԥшҩы аӡы агьама ибоит, убри аамҭазы уи ҩхахьан, иара ари аҩы ахьынтәааргаз издыруамызт, издыруаз уи ҭтаны иаазгаз амаҵуҩцәа ракәын, аԥҳәысҳәаҩ дааиԥхьан,
Иеиҳәоит: дарбанзаалакь аԥхьа аҩы бзиа риҭоит, рызхара аныржәлакь, еиҳа еицәоу цәыригоит; уара абыржәраанӡа аҩ бзиа нкыланы иуман.
Иисус Галилеиатәи Канаҿ абас аџьашьатәқәа рыҟаҵара хациркит, абри алагьы идуура ааирԥшит, иҵаҩцәагьы Иара дазхарҵеит.
Абри ашьҭахь Капернаум днеит, Иани, иашьцәеи, иҵаҩцәеи иманы; мышқәак убраҟа иҟан.
Иудеиаа Рымшаԥ ааскьауан, Иисус Иерусалим днеит.
Убраҟа, аныҳәарҭаҿ, ацәқәеи, ауасақәеи, аҳәыҳәқәеи шырҭиуаз, убас аԥарарбгаҩцәагьы штәаз ибеит.
Даалаган, ашахаҟамч ҟаиҵеит, аныҳәарҭа иҩназ зегьы ԥхеиҵеит, ауасақәеи ацәқәеи дәылицеит, аԥарарбгаҩцәа рԥарақәа кеиԥсеит, реишәақәагьы хиршәҭит.
Аҳәыҳәҭиҩцәа иреиҳәоит: абарҭ зегьы абрахьынтә иқәыжәга, Саб иҩны хәаахәҭырҭа ҩынны иҟашәымҵан.
Абри аамҭазы иҵаҩцәа уҩны агәцаракра Сара ҭаха снаҭом ҳәа ианыз ргәалашәеит.
Уи аҭакс Иудеиаа иарҳәоит: иарбан дыргоу абас ахымҩаԥгара Уара ушақәиҭу агәра ҳзыргауа?
Иисус ираҭеикуеит: шәара абри аныҳәарҭа шәырбга, Сара уи хымш рыла исыргылоит.
Иудеиаа абри аҵыхәала иарҳәоит: ари аныҳәарҭа ҩынҩеижәеи фба шықәса идыргылауан, Уара хымш рыла уи ҩаугарцу?
Иара дызҿыз Ицәеижьтә ныҳәарҭа акәын.
Иара аԥсцәа рахьтә даныгла, абри иазкны абас шиҳәахьаз ргәалашәеит, Аҩыра ианызи Иисус ииҳәахьаз ажәеи азхарҵеит.
Иерусалим даныҟаз Амшаԥ ныҳәазы иҟаиҵауаз аџьашьатәқәа ирыбзоураны жәпаҩы Иара дазхарҵауан.
Аха Иара Иисус Ихаҭа урҭ рыгәра игомызт, избан акәзар дара зегьы идыруан,
Уи абри ауаҩ дзакәу ҳәа аӡә иахьтә шаҳаҭра иҭахымызт; Ихаҭа доусы дызлаҟаз идыруан.
Дыҟан афарисеицәа ирылаз, Никодим захьӡыз, Иудеиаа рхылаԥшцәа иреиуаз аӡәы.
Уи уахык Иисус иҟны дааины иеиҳәоит: Равви! ҳара иаадыруеит, Уара Урҵаҩуп, Анцәа иахьтә уааит; Уара иҟауҵауа аџьашьатәқәа рҩыза аҟаҵара Анцәа дызцым илшауам.
Иисус уи аҭакс иеиҳәоит: иашала, иаша-ҵабыргла иуасҳәоит: хыхьтә ииз иакәымзар, Анцәа Иаҳра абара аӡәгьы илшауам.
Никодим уи иеиҳәоит: иажәхьоу ауаҩы аиҭаира злаилшарызеи? мшәан уи ҩаԥхьа иан лымгәаҭа дҭаланы деиҭаирыма?
Иисус иаҭеикуеит: иашала, иаша-ҵабыргла иуасҳәоит: ӡылеи ԥсылеи имиуа, Анцәа Иаҳра дызҭалауам:
Ацәеижь иахылҵуа цәеижьуп, Аԥсы аԥсы ахылҵуеит.
Иуасҳәаз џьаумшьан: шәара хыхьтә шәироуп.
Аԥсы иахьаҭаху илеи-ҩеиуеит, иуаҳауеит уи ашьҭыбжь, аха иахьынхауа, иахьцауа уздырам: абас ауп Аԥсы иахшаз дарбанзаалакь изы ишыҟоу.
Никодим Уи иаҭеикуеит: ари ҟалашьас иамоузеи?
Иисус уи аҭак иҭауа иҳәоит: уара, Израилаа рырҵаҩы, абри узымдыруану?
Иашала, иаша-ҵабыргла иуасҳәоит: ҳара иаадыруа ауп ҳазлацәажәауа, иаҳбаз ауп шаҳаҭра ззаҳуагьы, аха шәарҭ ҳара ҳашаҳаҭрақәа шәыдышәкылауам;
Сара ишәасҳәауа идгьылтәу азхашәымҵауазар, ишәасҳәауа ижәҩантәу злахашәҵарызеи?
Аӡәгьы ажәҩан ахь дхамлац, жәҩантә илбааз, иара убраҟагьы иҟоу Ауаҩытәыҩса Иԥа иакәымзар.
Моисеи ацәҳәыраҟны амаҭ шыҳараикуаз аиԥш, убас Ауаҩытәыҩса Иԥагьы дҳаракхараны дыҟоуп,
Иара дазхазҵауа дарбанзаалакь дҭамхаразы, наӡаӡатәи аԥсҭазаара иауразы.
Избан акәзар Анцәа Ихшаазаҵә даиҭаратәы аԥсабара бзиа ибеит, Иара дхазҵауа дарбанзаалакь дҭамхаразы, наӡаӡатәи аԥсҭазаара иауразы.
Анцәа Иԥа аԥсабарахь дзааишьҭыз уи ақәыӡбаразы акәым, Иара ила аԥсабара еиқәхаразы ауп.
Иара дазхазҵауа иқәыӡбахауам, дазхазымҵауа икәыӡбоуп, избан акәзар Ихшаазаҵәу Анцәа Иԥа дазхаимҵеит.
Қәыӡбарас иҟоу аԥсабараҿ алашара ахьааиз ауп; аха ауаа алашара аасҭа алашьцара еиӷьаршьеит, избан акәзар русқәа убас еиҵаҟәаҟәан.
Ацәгьара ҟазҵауа дарбанзаалакгьы алашара ицәымӷуп, алашарахь иҿынаихараны дыҟам, иус еиҵаҟәаҟәақәа иқәԥымҽразы;
Ҵабыргла зхы мҩаԥызгауа дарбанзаалакь алашара дазцоит, иусқәа аргамахаразы, избан акәзар урҭ Анцәа ила иҟаҵоуп.
Абри ашьҭахь Иисус иҵаҩцәа иманы Иудеиа дгьыл даҭаауеит, убраҟа ауаа аӡы иӡаахуа дахын.
Иоанн иакәзаргьы, Енон, Салим азааигәара аӡы иӡааихуан, избанзар уаҟа аӡы рацәан; убрахь инеины рҽӡаархуан,
Избан акәзар Иоанн макьана абахҭа дҭарымкыцызт.
Убасҟан Иоанн иҵаҩцәеи Иудеиааи аҽрыцқьара аҵыхәала аимак рыбжьалт;
Иоанн иҟны инеины иарҳәоит: равви! уара Иордан нырцә Иуцҟаз, уззышаҳаҭуаз, абар, аӡӡаахра далагеит, зегьы Иара иахь ицоит.
Иоанн аҭакс иҳәоит: ауаҩы ихала ихы акы адҵара илшауам, жәҩантәла убри иҭамзар.
Шәара шәхаҭақәа шаҳаҭцәас шәсымоуп абас аиԥш шысҳәаз: сара Христос сакәым, Уи иҿаԥхьа иаашьҭу соуп.
Аԥҳәызба дзызҳәоу дмаҳәуп; амаҳәҩыза амаҳә дивагыланы, иажәақәа дырзыӡырҩуа дрызгәырӷьоит: абри иеиԥшу агәырӷьара сеимнадоит;
Иара изҳалароуп, сара смаҷхалароуп.
Хыхьынтә иаауа зегьы ирхыхьу иоуп; адгьыл иахылҵыз дыдгьылтәуп; уи дгьылтәла дцәажәоит, адгьыл злаҟоу ала дыҟоуп; ажәҩан ахьтә Иаауа зегьы дырхакуп,
Уи иибази иаҳази дырзышаҳаҭуп; аха Иара ишаҳаҭра аӡәгьы идикылауам.
Иара ишаҳаҭра здызкылаз Анцәа дышҵабыргу шьақәирӷәӷәоит.
Избан акәзар Анцәа Иааишьҭыз Анцәа иажәақәа иҳәоит; загала ишәаны акәым Анцәа Адоуҳа шуиҭауа.
Избан акәзар Аб Иԥа бзиа дибоит, зегьы Иара инапы иамеидеит.
Аԥа дхазҵауа наӡаӡатәи аԥсҭазаара имоуп; Аԥа дазхазымҵаз бзазара имам, Анцәа ила лахь имоуп.
Иисус, Иоанн иаҵкыс Иара еиҳа аҵаҩцәа иоуеит, ауаагьы аӡы иӡааихуеит ҳәа афарисеицәа ирылаз ажәабжь аниаҳа,
Аӡы иӡаазхуаз Иара Иисус Ихаҭа иакәымкәа, иҵаҩцәа шракәызгьы,
Иудеиа ааныжьны ҩаԥхьа Галилеиаҟа иҿынаихоит.
Уи Самариа далсны дцар акәын.
Абас, Уи днеиуеит Сихар ҳәа изышьҭаз Самариатәи ақалақь аҿы, Иаков иҷкәын Иосиф ииҭахьаз адгьыл азааигәара.
Убраҟа иҟан Иаков иӡыхь. Амҩа иаркараз Иисус аӡыхь аҿы даатәеит; асааҭ фба ирзыԥшуан.
Дааит Самариатәи ԥҳәыск, аӡы атаразы. Иисус ус леиҳәоит: аӡы сыржә.
Иҵаҩцәа афатә аахәаразы ақалақь ахь иҟан.
Самариатәи аԥҳәыс иалҳәоит: Уара, Иудеиаа иреиуоу ауаҩы, аӡы усыржәразы Асамариа-ԥҳәыс усыҳәауану? Иудеиааи Самариааи еиҿцаауамызт.
Иисус аҭакс илеиҳәоит: бара Анцәа иҳамҭа закәу, убас аӡы сыржә ҳәа базҳәауа дыбдыруазҭгьы, усҟан бара бхаҭа Иара биҳәарын, иагьбиҭарын аӡы бза.
Аԥҳәыс иалҳәоит: аҳ! Уара излаҭутауагьы умам, аҵеиџьгьы ҵаулоуп: нас иабантәиуоуеи аӡы бза?
Ари аҵеиџь ҳазҭаз Иаков иаҵкыс Уара уеиҳаума абри аҟнытә акәын иаргьы, ихшарагьы, ирахәгьы аӡы ахьыржәуаз?
Иисус илаҭеикит: абри аӡы зжәуа дарбанзаалакь ҩаԥхьа дӡышоит;
Сара сӡы зысҭауа ауаҩы ахаан ӡба дакраны дыҟам; Сара исҭауа аӡы уи наӡаӡатәи аԥсҭазаарахь инеиуа ӡыхьны изыҟалоит.
Аԥҳәыс иалҳәауеит: аҳ! исыҭ убри аӡы, сымӡышаларазы, абрахь, абри аҭтаразгьы аара саҟәыҵырц.
Иисус илеиҳәоит: бцаны бхаҵа дааԥхьаны бааи.
Аԥҳәыс иаҭалкит: сара хаҵа дсымаӡам. Иисус илеиҳәоит: хаҵа дышбымам атәы иашаны ибҳәеит;
Избан акәзар бара хә-ҩык ахацәа быман, уажәы ибымоугьы бхаҵа иакәым; уи иашаны ибҳәеит.
Аԥҳәыс иалҳәеит: Иҳақәиҭу! избоит Уара ушԥааимбару;
Ҳабацәа абри ашьхараҿ ихырхәон; шәара иахьхырхәалаша аҭыԥ ахьыҟоу Иерусалим аҿы ауп ҳәа шәҳәоит.
Иисус илеиҳәоит: иазхаҵа Сара исҳәауа, иаауеит убас аиԥш иҟоу аамҭа, Аб шәахьиеихырхәаша аҭыԥ ари ашьхеи Иерусалими рҿы анакәымхауа;
Шәара шәзеихырхәара шәыздыруам; ҳара иаадыруеит, избан акәзар аҽеиқәырхара Иудеиаа рыла иҟалоит;
Аха иҟалоит аамҭа, иагьааихьеит уи, аиаша хырхәаҩцәа ԥсылеи иашалеи Аб ианиеихырхәалаша, избан акәзар Аб убас аиԥш ала иеихырхәауа дрышьҭоуп:
Анцәа ддоуҳауп, Уи иеихырхәауагьы доуҳала, иаша-ҵабыргла иеихырхәауазар ауп.
Аԥҳәыс ус иалҳәоит: издыруеит Мессиа, Христос ҳәа изышьҭоу, даараны дшыҟоу; Уи данаалакь зегьы ҳирдыршт.
Иисус илеиҳәоит: Уи Сара соуп, абраҟа ибацәажәауа.
Абри аамҭазы иааит Иара иҵаҩцәа, уамашәагьы ирбеит аԥҳәыс дахьлацәажәауаз; аха аӡәгьы имҳәеит: уи лахьтә иуҭахузеи?, мамзаргьы: илауҳәауа закәызеи?
Убасҟан аԥҳәыс лыӡҩагага ааныжьны, ақалақь ахь дцаны ауааԥсыра иралҳәоит:
Шәца-шәҿынашәха, иҟасҵахьоу зегьы сазҳәаз Ауаҩы дыжәба: Христос иакәымхаришь Иара?
Урҭ ақалақь иналҵын Иара ишҟа идәықәлеит.
Абри аамҭазы иҵаҩцәа иҳәауан, абас ҳәауа: Равви! акрыф.
Аха Иара ус реиҳәоит: Сара шәара ишәзымдыруа даҽа фатәык сымоуп.
Убасҟан аҵаҩцәа дара-дара еизҵааит: аӡәыр афатә изааигахьазма?
Иисус иреиҳәоит: Сара фатәыс исымоу Саазышьҭыз игәаԥхара аҟаҵареи иусқәа рынагӡареи ауп.
Шәара шәакәӡами даҽа ԥшьымш рыла абҵара аауеит ҳәа зҳәауа? Аха Сара ишәасҳәоит: шәыблақәа аахтны амхурсҭақәа шәнарзыԥшы: урҭ шышәра ишәны, ихҟәашааӡа, абҵара иазыхиоуп.
Изыбҵауа аҳамҭа иоуеит, иҽаҩрагьы инаӡаӡатәу ԥсҭазаарахоит, убри аҟнытә илазҵауагьы, изыбҵауагьы иеицгәырӷьоит,
Аӡәы илаиҵоит, егьи ибҵоит ҳәа ирҳәауагьы араҟа иаҭыԥны иҟоуп.
Сара аџьабаа здыжәымбалаз шәыбҵаразы шәдәықәысҵеит: егьырҭ џьа рбахьан, шәара урҭ здааԥсалаз шәалалт.
Уи ақалақь иатәыз Самариатәи ауааԥсыра жәпаҩы Иара дазхарҵауан, иҟасҵахьоу зегьы ртәы сеиҳәеит ҳәа шаҳаҭра зуаз аԥҳәыс лажәақәа рыла.
Убри аҟнытә Самариатәи ауааԥсыра аниҭаа, дара рҟны дааҭгыларазы иҳәоит; ҩымшгьы дырҭан.
Иззыӡырҩыз иажәақәа ирыбзоуарны хыԥхьаӡара рацәалагьы дазхарҵеит,
Уи аԥҳәысгьы иларҳәауан: уажәшьҭа бара бажәақәа рыла мацарагьы акәымкәа, ҳхаҭақәа ҳаизыӡырҩны еилаҳкааит, Уи, иашала, ари адунеи Еиқәырхаҩыс иамоу Христос шиакәу.
Абри ашьҭахь ҩымш ааҵуаны, убраҟа дҩаԥырҵны Галилеиаҟа дцеит;
Избан акәзар Иисус Ихаҭа шаҳаҭра азиуан аԥааимбар иԥсадгьыл аҟны ҳаҭыр шиқәым.
Галилеиа дышнеиз аиԥш, Галилеиатәи ауааԥсыра дрыдыркылт, избанзар урҭ Иерусалим, аныҳәамш аан, Уи иҟаиҵақәоз зегьы рбахьан, рхаҭақәагьы уи аныҳәахь ицақәаз ракәын.
Абасала, Иисус зны аӡы ахьҩитәыз Галилеиатәи Канаҿ ҩаԥхьа дааит. Капернаум дыҟан зԥа дычмазаҩыз ҳҭынра-уаҩык.
Уи Иисус Иудеиантә Галилеиаҟа дшааз аниаҳа, диҭааны диҳәоит, дааны аԥсразы иқәу иԥа дихәышәтәразы.
Иисус иҳәоит: шәарҭ адыргақәеи аџьашьатәқәеи шәымбакәа акагьы хашәҵауам.
Аҳҭныуаҩ иеиҳәоит: Иҳақәиҭу! сԥа дыԥсаанӡа уааи.
Иисус иҳәоит: уца, уԥа дыбзиахахьеит. Уи Иисус иеиҳәаз ажәа азхаҵаны иҿынаихеит.
Амҩан имаҵуҩцәа ҩаиԥылан иарҳәоит: уԥа игәы бзиахеит.
Уи дразҵааит: асааҭ заҟа ыҟазыз данеиӷьхауаз? Иаҭаркуеит: иацы асааҭ фба рзы амцашоура ихыҵт.
Абри ала ишьақәиргылт абри аныҟалаз Иисус уԥа дыбзиахахьеит ҳәа аниҳәозтәи аамҭа шакәыз. Ихаҭагьы, иҩнра зегьы абри азхарҵеит.
Иисус Иудеиантә даныхынҳә ашьҭахь, Галилеиа ииухьаз аџьашьатәқәа рахьтә ари аҩбатәи акәын.
Абри ашьҭахь иҟан Иудеиаа рымшныҳәа, Иисусгьы Иерусалим дааит.
Иҟоуп Иерусалим Ауаса ргәашә аҿы Ауриа бызшәала Вифезда захьӡу ӡҭачык ҽыкәабарҭак; убраҟа ихықәгылан ихыбыз хәхыбрак:
Убарҭ рҿы ишьҭан ҵҩа змамыз ачымазцәа, алашәцәа, ацыркьцәа, иеилаҩаз, урҭ зегьы аӡы аҵысра-аилагьежьра иазыԥшын;
Избан акәзар Иҳақәиҭу Имаалықь аамҭа-аамҭала дылбааны абри аӡҭачы иеилаиргьежьуан, убасҟан раԥхьа уахь иҭалаз чмазарас дзынхьаауазаалакь далгауан.
Дыҟан абраҟа ҩеижәеижәаа шықәса чмазарала игәаҟуаз аӡәы.
Иисус уи уаҟа дшышьҭаз аниба, насгьы акыр аамҭақәа раахыс абра дшыҟаз анеиликаа, иеиҳәоит: угәы бзиахарц уҭахума?
Ачымазаҩ Уи иаҭеикит: ааи, Иҳақәиҭу; аха аӡҭачы аилагьежьра ианалагауа аамҭазы, убрахь сназгаша уаҩ дсымам; сара уаанӡа саннеилакь даҽаӡә уахьынтә дааҭыҵуеит.
Иисус ус иеиҳәоит: угыл, уиара аашьҭыхны удәықәла.
Иара убри аамҭазыҵәҟьа дыбзиахеит, дҩагылан, ииара аашьҭыхны иҿынаихеит. Аҽны сабшан.
Абри аҵыхәала Иудеиаа згәы бзиахаз иарҳәоит: иахьа сабшоуп; уцәарҭа уаҵалар ҵасым.
Иара ус реиҳәоит: Сызхәышәтәыз исеиҳәеит: уиара аашьҭыхны уҿынаха.
Иара иазҵааит: Дызусҭада иуазҳәаз: уиара аашьҭыхны уҿынаха?.
Зчымазара иалҵыз уи Дызусҭаз издыруамызт; избан акәзар Иисус убраҟа ауаа рыжәпара иҽалаирӡит.
Ашьҭахь Иисус уи аныҳәарҭаҿ дибоит, иагьиеиҳәоит: абар, угәы бзиахеит; уажәшьҭа уаҳа гәнаҳара ҟаумҵан, иухьыз иеицәоу умыхьразы.
Ари ауаҩ дцан Иудеиаа иреиҳәеит дызхәышәтәыз Иисус шиакәу.
Иудеиаа Иисус иԥхарсра, дыԥшааны ишьра иақәыркит, сабшала абас аиԥш иҟоу аусқәа ахьыҟаиҵауазы.
Иисус ус реиҳәоит: Сара Саб иахьа уажәраанӡагьы уи ҟаиҵоит, Саргьы иҟасҵоит.
Иудеиаа Иара ишьра еиҳагьы изашьҭаз асабша ахьеилеигауаз адагьы, Анцәа иҽиаҟаратәуа Саб ҳәа дахьишьҭаз азы акәын.
Абри аҵыхәала Иисус иҳәоит: иашала, иаша-ҵабыргла ишәасҳәоит: Аԥа ак аҟаҵара-арҿиара илшом ак аҟаҵара-арҿиара иаҿым Аб димбар: избан акәзар убри иҟаиҵауа-иаԥиҵауа ауп Аԥагьы иҟаиҵауа.
Избанзар Аб Аԥа бзиа дибоит, ихаҭа иҟаиҵауа зегьы убригьы иирбоит; ари иеиҳау аусқәагьы иирбашт, шәара иџьашәшьараны иҟақәоу.
Избан акәзар Аб аԥсцәа ширгылауа, ишыбзаитәуа аиԥш, Аԥагьы ииҭаху дыбзеитәуеит.
Аб иакәзар, аӡәгьы диқәыӡбауам, аӡбара зегьы Аԥа имаидеит,
Аԥагьы, Аб иеиԥш, зегьы аҳаҭыр иқәырҵаларазы. Аԥа аҳаҭыр иқәзымҵауа, уи даазышьҭыз Абгьы аҳаҭыр иқәиҵуам.
Иашала, иаша-ҵабыргла ишәасҳәоит: Сара сажәа иазыӡырҩуа, Саазышьҭыз дазхазҵауа, уи наӡаӡатәи аԥсҭазаара имоуп, ӡбарагьы иқәым, аԥсра аҟнытә аԥсҭазаара далалоит.
Иашала, иаша-ҵабыргла ишәасҳәоит: иаауеит аамҭа, уи уажәшьҭа иагьааихьеит, аԥсцәа Анцәа Иԥа ибжьы анраҳауа, ираҳангьы ианыбзахауа.
Аб игәы-иԥсы рыҩнуҵҟа ихатә ԥсҭазаара шимоу аиԥш, Аԥагьы Аб игәаҳәарала игәы-иԥсы рҿы ихатә ԥсҭазаара имоуп.
Дахьуаҩхшароу, Ауаҩытәыҩса Иԥа иакәны дахьыҟоу азы аӡбарагьы дақәиҭитәит.
Иагьџьашәымшьан абри: избан акәзар иаауеит иԥсхьоу, адамрақәа ирҭоу зегьы Анцәа Иԥа ибжьы анраҳаша аамҭа,
Абзиара ҟазҵауаз бзахоит, бзазара роуеит, ацәгьара ҟазҵауазгьы ақәыӡбара азыҳәа ибзахоит.
Схала, сымала Сара ак аҟаҵара сылшауам. Ишсаҳауа аиԥш ала исыӡбауеит, сыӡбарагьы ӡбара иашоуп, сзышьҭоугьы Сара сгәаԥхара ақәныҟәара акәым, Саазышьҭыз Аб игәаҳәара анагӡара ауп.
Сара схы мацара сазышаҳаҭуазар, усҟан Сара сышаҳаҭра ҵабыргхауам:
Сара даҽаӡәы шаҳаҭра сзиуеит, издыруеит Сара исызку уи ишаҳаҭра шҵабыргу;
Шәара ишәышьҭит Иоанн иахь, иара аҵабырг дазышаҳаҭхеит.
Сара ауаҩы иахьтә шаҳаҭра сҭахӡам, абри зысҳәауагьы ахҿыхра шәоурц азы ауп.
Уи изкуа-изырлашауа лашарбагак даҩызан, шәаргьы ишәҭахын аамҭа кьаҿк аҩнуҵҟа илашараҿ шәгәырӷьаразы.
Сара исымоу ашаҳаҭра Иоанн иаҭәашьоу ашаҳаҭра аҵкыс иеиҳауп Саб нагӡатәыс снапы ианиҵаз, зынагӡара саҿу-исырҿиауа абарҭ аусқәа сзышаҳаҭуп.
Саазышьҭыз Саб Ихаҭагьы Сара дысзышаҳаҭуп сшаишьҭыз ала. Шәара ахаан Уи ибжьгьы шәмаҳацт, иҿыԥшыларагьы шәымбацт,
Иажәагьы шәара шәҿы иҟам, избан акәзар шәара Иара Иааишьҭыз дхашәҵауам.
Шәара Аҩырақәа гәцаракны иҭышәҵаауеит, убри абзоурала наӡаӡатәи аԥсҭазаара аиура шәҭахны; аха урҭ шаҳаҭра ззыҟарҵауа Сара соуп.
Аха шәара ишәҭахым Сара сахь ааира, бзазара шәоуразы.
Ауаа рахьтә адуура сыдыскылауам.
Аха шәыздыруеит: шәара шәыҩнуҵҟа Анцәа иахь бзиабара шәымам.
Сара сааит Саб ихьӡала, аха сшәыдышәкылауам; амала даҽаӡәы ихы ахьӡала даар дшәыдышәкылоит.
Ахаҵара злоушәараны иҟоузеи, шәара-шәара шәанеибарҽхәауа, иаӡәу Анцәа идуура шәанашьҭам аамҭазы?
Шәгәы иаанамган Саб иҿаԥхьа аара шәыдысҵауашәа: дыҟоуп шәара аара шәыдызҵауа Моисеи, шәара шәзықәгәыӷуа.
Аха, шәара Моисеи дазхашәҵауазҭгьы, Саргьы сазхашәҵарын, избан акәзар уи Сара сыӡбахә атәы иҩуан.
Уи ииҩуаз агәра шәымгозар, Сара сажәақәа рыгәра злажәгарызеи?
Абри ашьҭахь Иисус Галилеиатәи амшын нырцә, Тивериада акәша-мыкәшаҟа дцеит.
Иисус ишьҭаланы инеиуан ҵҩа змамыз ажәлар, избанзар урҭ ачымазаҩцәа ирзиуаз аџьашьатәқәа ирылаԥшуан.
Иара ашьхарахь дыхәнаны иҵаҩцәеи Иареи убраҟа еицыҟан.
Иааскьауан Амшаԥ, Иудеиаа рымшныҳәа.
Иисус днаԥшны, Иара иахь ауаа рацәа шааиуаз аниба, Филипп иеиҳәоит: абарҭ ирҿаҳҵауа ача абааҳхәари?
Абри иҳәауан иара далаԥишәаразы; егьыс иҟаиҵашаз атәы Ихаҭа идыруан.
Филипп иаҭеикуеит: арҭ зегьы ча ԥыҭк-ԥыҭк раӡаразы ҩышә динари рыхәгьы азхауам.
Иҵаҩцәа руаӡә, Андреи, Симон-Пиотр иашьа, Иара иеиҳәоит:
Абраҟа ақьар иалху х-чаки ҩ-ԥсыӡки змоу ҷкәынак дыҟоуп; аха ас ирацәаҩу рзы ари зхәарҭоузеи?
Иисус иҳәоит: ирашәҳәа, ҵаҟа итәаразы. Абри аҭыԥ аҿы аҳаскьын рацәан. Иҩатәеит хә-нызқьҩык рҟынӡа ауаа.
Иисус, ачақәа аашьҭихын, Анцәа џьшьара наиҭаны, иҵаҩцәа ирзишеит, урҭ аԥсыӡқәагьы нацҵаны итәаз ирырҭоит, доусы заҟа иҭахыз.
Рызхара анырфа, иҵаҩцәа иреиҳәоит: иаанхаз ача-сақәа еизыжәга, иԥхасҭамхаразы.
Ақьартә чақәа рыхәба зфауаз ирхашәалаз ача-сақәа еизыргеит, егьдырҭәит жәаҩа каҵкәыр.
Убасҟан Иисус иҟаиҵаз аџьашьатә збаз ауаа ирҳәоит: Ари, иҵабыргны, аԥсабарахь Иаараны иҟоу Аԥааимбар иоуп.
Иисус, иааны, дымҵарсны дганы аҳас иҟаҵара шырҭахыз анидыр, ҩаԥхьа имацара ашьхарахь дцеит.
Ианыхәла, иҵаҩцәа амшын ахь илбааит,
Нас, ашхәа илақәтәаны, мшын нырцә, Капернаумҟа рҿынархеит. Алашьцара иалагеит, аха Иисус ихабар рбомызт.
Аԥша ӷәӷәа асуан, амшынгьы еилацәқәырԥон.
Абас ҩажәихәба, ҩажәижәаба стадиа раҟара иӡсаны инеихьан аиԥш, ирбоит Иисус амшын дыхныҟәаны дшаауа, рышхәа дшазааигәахауа иагьшәаӡыӡеит.
Аха Иара иреиҳәоит: ари Сара соуп, шәымшәан.
Ирҭахын ашхәахь дрыдыркыларазы; аха абри аамҭазы дара ахьцоз ахь рышхәа аԥаҩ инадгылт.
Адырҩаҽны, наҟ, мшын нырцә игылаз ажәлар ирбеит иҵаҩцәа зҭалаз ада уаҳа даҽа шхәак шыҟамыз, Иисус ашхәа дышрыцҭамлаз, иҵаҩцәа рымацара уахь ишхылаз;
Абри аамҭазы Тивериадахьтә шхәақәак Иҳақәиҭу иԥшьаны ириҭаз ача ахьырфоз аҭыԥ азааигәарашәа иааит;
Абасала, ажәлар Иисусгьы иҵаҩцәагьы анырымба, ашхәақәа инарҭаланы Капернаум иӡхыҵт, Иисус ишьҭаланы.
Убра, мшын нырцә, Иара данырба, иарҳәоит: Равви! Уара арахь уанбааи?
Иисус аҭак риҭоит: иашала, иаша-ҵабыргла ишәасҳәоит: шәара шәызсышьҭоу аџьашьатәқәа жәбаразы акәӡам, шәызхара ача ахьышәфаз, шәахьҭәыз азы ауп.
Шәҽышәшәала, иԥхасҭахаша афатә азы акәымкәа, Ауаҩытәыҩса Иԥа ишәиҭауа шәыԥсҭазаара наӡаӡазтәуа афатә аиоуразы; убри ауп аханатә Аб Анцәа имҳәыр заархоу.
Убасҟан Иара иарҳәеит: иҟаҳҵарызеи Анцәа игәахәара наҳагӡаларазы?
Иисус аҭакс иреиҳәоит: Анцәа иусс иҟоу Иара Иааишьҭыз иазхаҵара ауп.
Абри аҵыхәала иарҳәоит: уазхаҳҵаразы иарбан дыргоу иаҳурбараны иҟоу? иҟауҵауазеи?
Ҳабацәа ацәҳәыраҿ аманна рфауан, ишану аиԥш: ажәҩан ахьтә фатәыс ача риҭеит.
Иисус ус реиҳәоит: иашала, иаша-ҵабыргла ишәасҳәоит: ажәҩан ахьтә ача шәызҭаз Моисеи иакәӡам, ижәҩантәу ача иашаҵәҟьа шәызҭауа Сара Саб иоуп;
Избан акәзар Анцәа ича ауп ажәҩан ахьтә илбааны, адунеи бзазара азҭауа.
Убри азы Иара иарҳәоит: Иҳақәиҭу! еснагь убри аҩыза ача ҳаҭала.
Иисус ус реиҳәоит: Сара соуп абзазара ача; Сара сҿы иааиуа дымлашьуам, Сара схазҵауагьы бзанҵык дӡышуам.
Аха Сара ишәасҳәеит сагьшыжәбаз, сагьшхашәымҵауа.
Сара Саб исиҭауа зегьы Сара сахь иаауеит, Сара сҿы иааиуагьы ддәылысцауам,
Избан акәзар Сара ажәҩан ахьтә сзылбааз сгәаҳәара анагӡаразы акәӡам, Сара саазышьҭыз Саб игәаҳәара анагӡаразы ауп;
Саазышьҭыз Саб гәаҳәарас имоу Иара иахьтә исоуз ак ҭасмырхаразы, убарҭ зегьы аҵыхәтәантәи амш аан ибзастәырц ауп;
Сара Саазышьҭыз гәахәарас имоу Уи Иԥа дызбауа дарбанзаалакь Иара дазхеиҵаразы, наӡаӡатәи аԥсҭазаара иауразы ауп; Сара уи аҵыхәтәантәи амш аҽны дсыргылоит.
Иудеиаа Иара иахь иаӷьуан: Сара соуп жәҩантә илбааз ача ҳәа ахьиҳәуаз азы,
Ирҳәауан: мшәан ари Иисус, Иосиф иԥа, ҳара заби Зани ҳдыруа иакәӡами? Нас изакәызеи ииҳәауа: Сара ажәҩан ахьтә сылбааит?
Иисус аҭак риҭоит: шәымгәрымын:
Сара сҿы аӡәымзар аӡәы дзааираны дыҟаӡам, Сара саазышьҭыз Саб ааԥхьара иимҭакәа; Сара уи аҵыхәтәантәи амш аҽны дсыргылоит.
Аԥааимбарцәа рҿы иануп: зегьы Анцәа ила идырҵахоит. Аб иҟнытә изаҳаз, иагьызҵаз дарбанзаалакь Сара сахь даауеит.
Анцәа аӡәгьы димбаӡацт, Иара иҟнытә иааз ида: убри Иоуп Анцәа дызбауаз;
Иашала, иаша-ҵабыргла ишәасҳәоит: Сара сазхазҵауа наӡаӡатәи аԥсҭазаара имоуп.
Сара соуп абзазара ача.
Ацәҳәыраҿ аманна зфауаз шәабацәа ԥсит;
Жәҩан ахьтә илбаауа ача убас иҟоуп уи зфауа дыԥсуам.
Сара зыԥсҭоу, жәҩан ахьтә илбааз чоуп: абри ача зфауа наӡаӡа дыҟоуп; Сара ишәысҭауа абри ача Сара Сцәеижь ауп, аԥсабара абзазара иахҭнысҵауа.
Убасҟан Иудеиаа рыҩнуҵҟа еимаркуа иалагеит, абас ҳәауа: Уи Ицәеижь ҳфаразы излаҳаиҭауазеи?
Иисус ус реиҳәоит: иашала, иаша-ҵабыргла ишәасҳәоит: Ауаҩытәыҩса Иԥа Ицәеижь шәымфауазар, Ишьа шәымжәуазар, ԥсҭазаара шәыманы шәзыҟалом.
Сара Сцәеижь зфауа, Сшьа зжәуа наӡаӡатәи аԥсҭазаара имоуп, Сара уи дсыргылоит аҵыхәтәантәи амш аҽны;
Избан акәзар Сара Сцәеижь фатә иашоуп, Сшьагьы рыжәтә иашоуп;
Сара Сцәеижь зфауа, Сара Сшьа зыжәуа Сара дсылоуп, Саргьы иара;
Сара Зыԥсҭоу Аб сааишьҭит, Сара Саб ила сыԥсы шҭоу аиԥш, Сара сызфауагьы Сара сыла дыҟазаауеит,
Абар, жәҩан ахьтә иаауа абри ача иацәаҩоу: шәара шәабацәа аманна афара иаҿны ишыԥсуаз аиԥш акәым: ари ача зфауа наӡаӡа дыҟоуп.
Абри атәы иҳәауан асинагогаҿ, Капернаум ианыдирҵоздануазҳәауаз;
Иҵаҩцәа жәпаҩы абри иазыӡырҩуа ирҳәауан: заҟа уамашәа иубаратәы иҟоузеи абарҭ ажәақәа! изылшауада ари азыӡырҩра?
Аха Иисус, иҵаҩцәа ари ишазаӷьуа гәанала идырны иреиҳәоит: ари аума шәара шәзырҩашьауа?
Ишәҳәарызеи, Ауаҩытәыҩса Иԥа уаанӡа дахьыҟаз ашҟа дхалауа даныжәбалакь?
Адоуҳа ԥсҭазаара рҿиаҩуп, ацәеижь хырҳагара алам; ишәасҳәауа абарҭ ажәақәа доуҳауп, ԥсҭазаароуп;
Иҟоуп шәара шәыбжьара ахаҵара змам. Иисус аханатә идыруан дазхазымҵауа, дызҭираны иҟоу.
Иагьиҳәоит: убри азы ауп Сара Саб дазыразымкәа Сара сахь уаҩ дзааиуам ҳәа зшәасҳәаз.
Абри аамҭа инаркны иҵаҩцәа шьардаҩы Иара даанрыжьит, уаҳагьы ицныҟәауамызт.
Убасҟан Иисус ажәаҩаҩык иреиҳәоит: шәаргьы шәысԥырҵырц шәҭахызар?
Симон-Пиотр иҳәоит: Иҳақәиҭу! зыҟны ҳнеирыда? Уара уажәақәа наӡаӡатәи абзазара иазҳәоуп,
Ҳарҭ иазхаҳҵеит, иагьаадырт Уара Христос, зыԥсҭоу Анцәа Иԥа шуакәу.
Иисус иреиҳәоит: Сара жәаҩаҩык шәалсымхӡеи? аха шәара шәахьтә аӡә дыџьнышуп.
Иара ари зхиҳәаауаз Симон иԥа Иуда Искариот иакәын, уи, ажәаҩаҩык иреиуаз, иҭахын Иара диҭирацы.
Абри ашьҭахь Иисус Галилеиа далан, иҭахымызт Иудеиа алазаара, избанзар убраҟа Иара ишьра иашьҭан.
Иааскьауан Иудеиаа рныҳәа ақьалақәа рыргылара-мшы.
Убасҟан иашьцәа иарҳәоит: уалҵ абрахьтә, уца Иудеиаҟа, уҵаҩцәагьы иҟауҵауа аусқәа рбап;
Избан акәзар дарбанзаалакь дызҿу аус маӡала иҟаиҵауам, деицырдыруа дахьыҟалаша дашьҭоуп; ари аиԥш аусқәа ҟазҵауа адунеи уҽардыр.
Уимоу Иара иашьцәагьы Иара дазхарҵауамызт.
Абри аҵыхәала Иисус иреиҳәоит: Сара саамҭа макьана имаацт, шәара шәзы енагь иаамҭоуп;
Аԥсабара шәара шәцәымыӷхара алшауам, Сара сацәымӷуп, избан акәзар Сара уи аусқәа шыцәгьоу сазышаҳаҭуп;
Шәара абри аныҳәахь шәца, Сара макьана уахь сдәықәлауам, избанзар макьана Сара саамҭа намӡацт.
Абри ҳәаны Галилеиа даанхоит.
Аха иашьцәа анца, Иаргьы уахь, аныҳәахь, иҿынаихеит, иаргаматәны акәымкәа, ирмаӡаны.
Аныҳәаҿ Иудеиаа иԥшаара иашьҭан, иҳәауа: дабаҟоу Иара?
Иара изкны ажәлар рыҩнуҵҟа ацәажәарақәа шьарда ирацәан: шьоукы Уи дразуп рҳәон, даҽа шьоукы ирҳәауан: мап, уи ажәлар рхыхра даҿуп.
Аха, абри аамҭазгьы, аргама Иара иӡбахә аӡәгьы иҳәомызт, Иудеиаа ирыцәшәаны.
Аха аныҳәа аҽанеиҩнашоз аамҭазы, Иисус аныҳәарҭа дыҩналаны идирҵауан-дуазҳәауан.
Иудеиаа дыџьшьауа ирҳәон: ҵарак дахымсӡакәа Аҩырақәа абас излаидыруазеи?
Иисус урҭ ираҭакуа иҳәоит: Сара идсырҵауа Сара истәым, уи Сара Саазышьҭыз итәуп;
Иара игәаҳәара аҟаҵара зҭаху, уи идырышт ари аҵара Анцәа иҟнытә иаауоу, мамзаргьы Сара схала схы иҭысҳәаауоу.
Зхала зхы иҭызҳәаауа ихы ардуура-аӡыргара дашьҭоуп; Даазышьҭыз ирдуура иашьҭоу, уи дҵабыргуп, мыцра илам.
Шәарҭ Моисеи азакәан шәимҭаӡеи? шәара шәахьтә аӡәгьы азакәан дықәныҟәауам. Сышьразы шәызсышьҭоузеи?
Ажәлар аҭакс иарҳәоит: аҩысҭаа духарахазар? дызусҭада Уара ушьра иашьҭоу?
Иисус иажәа нагӡауа иҳәоит: иҟасҵаз уск шәара абасҟак еицџьашәшьоит.
Моисеи шәара аԥхьахсара шәзаԥиҵеит, уи Моисеи иҟнытә акәмызт, абацәа рахьтә иаауан, шәара асабшазгьы ауаҩы иаԥхьатә хышәсоит.
Моисеи изакәан аиламгаразы шәара асабшаҽны аԥхьахсара ауаны ишәыԥхьаӡозар, иарбан гәынамӡароу Сара сахь ишәоуша, асабшаҽны ауаҩы дахьысхәышәтәыз азы?
Шәмыӡбан хыхь-хыхьла, ҵабыргтә ӡбарала шәыӡба.
Араҟа Иерусалимтәқәак ирҳәоит: мшәан абри иакәӡами иршьырц изышьҭоу?
Абар, Иара аргама иҳәоит, аха акагьы иарҳәауам: ахылаԥшцәа ари Христос шиакәу азхарҵазар?
Аха ҳара иаадыруеит Ари дахьатәиу; Христос данааилакь, Иара дахьынтәааз ҳәа аӡә ак издыршам.
Убасҟан Иисус аныҳәарҭаҿ ибжьы ҩаиргеит идырҵауа, абасгьы ҳәауа: Саргьы сыжәдыруеит, сахьынтәаауагьы жәдыруеит; Сара схы ахьӡала смааит, аха диаша-ҵабыргуп Сара Саазышьҭыз, шәара ишәзымдыруа;
Сара Уи дыздыруеит, избан акәзар Сара Иара иахьтәуп, Иара иоуп саазышьҭыз.
Ирҭахын Иара убра дырҳәынҷарц, аха аӡәгьы инапы шьҭимхит, избан акәзар макьана исааҭ маацызт.
Ажәлар рахьтә жәпаҩы Иара дазхарҵауан, иагьырҳәауан: Христос данаалакь аамҭазы, Абри иҟаиҵауа аџьашьатә дуқәа иреиҳау ак аҟаҵара илшарыма?
Ажәлар рыҩнуҵҟа абас рҳәауаны изаҳауаз афарисеицәеи аԥхьаԥшьаҩцәеи икразы рмаҵуҩцәа рышьҭит.
Иисус иреиҳәоит: уажәшьҭа рацәак шәара шәҿы саанхауам, Саазышьҭыз иахь сцоит;
Сыԥшаара шәашьҭалашт, аха сыжәбарым; Сара сахьыҟалауа шәара шәызнеишам.
Абри аамҭазы Иудеиаа дара-дара иеибырҳәоит: дцарц абаиҭаху, ҳара даҳзымыԥшаартә аиԥш? издыруада Абырзенцәа ирылаԥсоу ҳуаа рахь дцаны Абырзенцәа рыҩнуҵҟа ауазҳәара далагарц иҭахызар?
Изакәхарызеи ииҳәаз абарҭ ажәақәа: сыԥшаара шәашьҭалашт, аха сыжәбарым; Сара сахьыҟалауа шәара шәызнеишам?
Аныҳәа ду аҵыхәтәантәи амш аҽны Иисус ибжьы ҩаҳаракны иҳәоит: иӡышуа Сара сахь уааи, иагьыжә;
Сара сазхазҵауа, Аҩыра ишаҳәауа аиԥш, зыӷрала аӡы бза аазышьҭуа ӡиаск даҩызахоит.
Ари Иара дазхазҵауаз ироушаз Адоуҳазы иҳәауан; избан акәзар урҭ рҿы макьана Аԥсы Цқьа дыҟамызт, Иисус дахьҳаракымхацыз азы.
Арҭ ажәақәа заҳауаз ажәлар иреиуаз шьардаҩы ирҳәауан: Ари, ииашаҵәҟьаны, иԥааимбару аӡә иоуп.
Егьырҭ ирҳәауан: ари Христос иоуп. Даҽа шьоукы: Христос Галилеиантә аума даараны дахьыҟоу?
Аҩыраҟны иҳәаӡами Христос Давид ижәлахьтә, Вифлеем ахьтә, Давид дахьатәиз аҭыԥ ахьтә даауеит ҳәа?
Иара иӡбахә ажәлар рҿы абас еимактәхеит.
Урҭ рахьтә шьоукы Иара иҳәынҷара рҭахын; аха Иара иахь аӡәгьы инапы изышьҭымхит.
Абри аамҭазы амаҵуцәа аԥшьаҩ-еиҳабацәеи афарисеицәеи рышҟа ихынҳәит; дара урҭ иразҵааит: Иара дзаашәымгазеи?
Амаҵуцәа ирҳәоит: дарбан уаҩызаалакь Абри Ауаҩ дышцәажәауа дцәажәауам.
Афарисеицәа урҭ ирарҳәоит: шәарҭгьы Иара шәхихыма мшәан?
Ма ахылаԥшцәа иреиуоу, ма афарисеицәа иреиуоу Убри аӡәы дазхаиҵараны дыҟоума?
Аха арҭ ауаа азакәан ззымдыруа, ишәиу жәларуп.
Никодим, дара иреиуаз, уахынла зны Иара изнеихьаз, иреиҳәоит:
Мшәан ҳара ҳзакәан раԥхьа ауаҩы изыӡырҩны, дызҿызиҟаиҵоз аилкаа иалаԥшаанӡа иқәыӡбар ауама?
Абри азы уи иарҳәоит: уаргьы Угалилеитәума мшәан? инҭкааны уахәаԥш, нас агәра угап аԥааимбар Галилеиахьтә дшымаауа.
Доусы рыҩныҟақәа ицеит.
Иисус иакәзар, Елеонтәи ашьхахь дцеит,
Ашьжьымҭан ҩаԥхьа аныҳәарҭаҿ дааит, ажәлар зегьы Иара иахь инеиуан; длатәаны идирҵауан-дуазҳәауан.
Абри аамҭазы ашәҟәдырҩцәеи афарисеицәеи Иара ишҟа дааргеит акалҭҟьашьра иақәыркыз ԥҳәыск, агәҭаны дҩаргыланы
Иарҳәоит: Арҵаҩы! абри аԥҳәыс акалҭбааԥсра дақәкуп;
Моисеи ԥҟараны иаҳзынижьит абри леиԥш иҟақәоу хаҳәла рышьра: Уара иахуҳәаауазеи?
Дара абри рҳәауан Иара иԥышәаразы, харак злаидырҵашаз акы аԥшааразы. Аха Иисус, ихы алада иларҟәны инацәала адгьыл ак аниҵон, дара уссгьы иҟамҵаӡакәа.
Ус, зҵаарала даныхҭаркӡа, ихы ҩышьҭыхны иреиҳәоит: шәыуа гәнаҳа змам аԥхьа ахаҳә лгәыдҵа.
Нас, ҩаԥхьа ихы ларҟәны адгьыл аҿы ак иҩуан.
Дара ракәзар, абас анраҳа, рыламыс иацәыԥхашьаны, аиҳабацәа инадыркны аҵыхәтәантәиқәа рҟынӡа аӡәаӡәала ирылҵуа рҿынархеит; иаанхеит Иисус имацареи агәҭаны игылаз аԥҳәыси.
Иисус ихы данҩаха, аԥҳәыс лыда уаҩ данимба, илеиҳәоит: аԥҳәыс! иабаҟоу ахара быдызҵоз? уаҩ дбықәмыӡбаӡеи?
Лара иаҭалкуеит: аӡәгьы, Иҳақәиҭу! Иисус илеиҳәоит: Саргьы сбықәыӡбауам; бца, уаҳа гәнаҳарагьы бымун.
Иисус ҩаԥхьа ажәлар дышрацәажәац драцәажәауан, иагьреиҳәоит: Сара аԥсабара лашарас самоуп; Сара исышьҭаланы зҿаазхауа уи алашьцараҿ ныҟәара иқәшәом, абазазаратә лашара иаҭәахоит.
Убасҟан афарисеицәа иарҳәоит: Уара ухы Уара шаҳаҭра азууеит, уи ҵабыргтә шаҳаҭрам.
Иисус ираҭеикит: Сара схы Сара шаҳаҭра азызуазаргьы, Сара сышаҳаҭра ҵабыргтәуп, избан акәзар Сара сахьынтәаауагьы, сахьцауагьы здыруеит; шәара шәакәзар, Сара сахьынтәаауагьы сахьцауагьы шәыздырам;
Шәара цәеижьла шәыӡбауеит, Сара аӡәгьы сиқәыӡбауам;
Сыӡбауазаргьы, Сара сыӡбара ӡбара иашоуп, избан акәзар Сара саӡәым Сареи Сара саазышьҭыз Саби;
Шәара шәзакәан аҿгьы иануп ҩыџьа рышаҳаҭра шҵабыргу атәы;
Сара Схаҭа Схы сазышаҳаҭуп, саазышьҭыз Сабгьы дысзышаҳаҭуп.
Убасҟан иарҳәоит: Дабаҟоу Уара Уаб? Иисус ираҭеикит: шәара Саргьы сшәыздырам, Сабгьы дшәыздырам; Сара сыжәдыруазар, Сара Сабгьы дыжәдыррын.
Иисус арҭ ажәақәа ахазынаҭра азааигәа иҳәон, аныҳәарҭаҿ иандирҵауаз аамҭазы; аха Иара аӡә дикьымсит, избанзар макьана иаамҭа маацызт.
Иисус урҭ ҩаԥхьа иреиҳәеит: Сара сцоит, шәара сыԥшаара шәалагашт, аха шәыгәнаҳарақәа шәрылаԥсуеит; Сара сцараны сахьыҟоу шәара шәызнеирым.
Иудеиаа ара абас рҳәауа иалагеит: мшәан ихала иҽишьырц аума абас зиҳәауа: Сара сцараны сахьыҟоу шәара шәызнеирым?
Иара ус реиҳәоит: шәара ҵаҟатәқәа шәреиуоуп, Сара хыхьтәқәа; шәара ари аԥсабаратәқәоуп, Сара ари аԥсабаратәқәа среиуам;
Убри азы ауп шәыгәнаҳарақәа шәрылаԥсраны шәыҟоуп ҳәа зшәасҳәаз: избан акәзар Сара сазхашәымҵар, шәыгәнаҳарақәа шәрылаԥсуеит.
Убасҟан иарҳәоит: узусҭада Уара? Иисус ираҭеикуеит: аханатә иҟоу Соуп, ишшәасҳәауа аиԥш;
Шәара шәзы шьарда аҳәатәи аӡбатәи сымоуп; аха Сара Саазышьҭыз диашацқьоуп, Убри иахьтә исаҳаз ауп аԥсабараҿы исҳәауа.
Урҭ ирзеилымкааит иреиҳәаз Аб иӡбахә.
Убри аҟнытә Иисус иҳәеит: Ауаҩытәыҩса Иԥа даныҳаракхалакь, убасҟан ижәдырышт ари Сара шсакәу, Сара схалагьы ак шыҟасымҵауа, Сара Саб ишысирҵаз ала сышшәацәажәауа;
Сара Саазышьҭыз Сара дсыцҟоуп; Саб Сара сзаҵәны саанимыжьит, Сара ианакәзаалакь Иара игәы иахәаша ауп иҟасҵауа.
Иара абри аниҳәауаз аамазы шьардаҩы Иара дазхарҵеит.
Убасҟан Иисус Иара дазхазҵаз Иудеиаа иреиҳәоит: Сара сажәаҿ шәҟалар, Сара сҵаҩцәа иашақәа шәакәхоит,
Убасҟан аҵабырг закәу шәзаатуеит, уи аҵабырг ахақәиҭра шәнаҭоит.
Иара иаҭаркуеит: ҳара зегьы Авраам ҳишьҭроуп, ахаангьы тәыс аӡәгьы ҳимамызт. Нас Уара ахақәиҭра шәоуеит ҳәа ҳәашьас иумоузеи?
Иисус иреиҳәоит: иашала, иаша-ҵабыргла ишәасҳәоит: агәнаҳа иаҵалауа дарбанзаалакь, агәнаҳа тәыс дамоуп;
Аха атәгьы аҩнаҭаҟны наӡаӡа дыҟам: аԥа иоуп инаӡаӡатәу;
Абас, Аԥа шәарҭ ахақәиҭра шәиҭар, убасҟан, иаша-ҵабыргла ахақәиҭра зауз шәакәхоит.
Издыруеит шәара Авраам шәышишьҭроу; аха Сара сышьра шәашьҭоуп, избан акәзар Сара сажәа шәылаӡом;
Сара ишәасҳәауа Саб иҟны избахьоу ауп; шәара иҟашәҵауагьы шәаб иҟны ижәбахьоу ауп.
Иарҳәоит аҭакс: ҳара ҳаб Авраам иоуп. Иисус ус реиҳәоит: шәара Авраам ихшароу шәакәызҭгьы, Авраам ииуаз шәуларын;
Уажә Сара, Анцәа иахьтә аиаша заҳаны ишәазҳәаз Ауаҩы, сышәшьрацы шәсышьҭоуп: Авраам ус иуамызт.
Шәара шәаб иҟаиҵауаз ауп иҟашәҵауа. Абри иазкны иарҳәоит: ҳара ҳцәыбзахшақәам; Абыс иҳамоугьы аӡә иоуп, Анцәа.
Иисус иреиҳәоит: шәара Шәаб Анцәа иакәны дыҟазҭгьы, усҟан Сара бзиа сыжәбарын, избан акәзар Сара Анцәа иахьтәуп, убрахьынтә сааит; Сара схала схы иҭашәаны смааит, Иара сааишьҭит.
Шәарҭ Сара сажәа зышәзеилымкаауазеи? шәара ишәҭахым Сара сажәа азыӡырҩра.
Шәара шәаб дыџьнышуп, шәара ишәҭахуп уи ицәыбзагәаԥхарақәа ҟашәҵаларц; уи аханатә дуаҩшьҩын, иҽизнымкылт алашараҿ, избан акәзар уи ҵабыргра илам; амц аниҳәауа иитәу ак аиԥш иҳәоит, уи дымцҳәаҩуп, амц абыс дамоуп.
Сара аиаша ахьысҳәауазы схашәҵауам.
Дарбану шәара шәахьтә гәнаҳарак саҽԥнызҳәараны иҟоу? Сара аиаша сҳәауазар, шәара сызхашәымҵозеи?
Анцәа иахьтәны иҟоу Анцәа иажәа дазыӡырҩуеит; шәара Анцәа иахьтәу шәакәым азы ауп уи шәзазымӡырҩуа.
Абри иазкны Иудеиаа иаҭаркит: Уара Усмараиантәуп, аҩысҭаагьы дызхароу аӡә уоуп, иаҳҳәауа иашаӡами?
Иисус иреиҳәоит: Сара аҩысҭаа дсылам, аха Саб иаҳаҭыр збоит, шәара сцәа ԥышәҽуеит;
Сара схы аҳаркра сашьҭам: иҟоуп Аԥшааҩи Аӡбаҩи,
Иашала, иаша-ҵабыргла ишәасҳәоит: Сара сажәа иахымԥауа шеишықәса аԥсра ибараны дыҟам.
Иудеиаа иарҳәоит: уажәшьҭа иаадырит аҩысҭаа дшухароу; Авраамгьы, аԥааимбарцәагьы ԥсхьеит, Уара Сара сажәа иахымԥауа шеишықәса ԥсра ибараны дыҟам уҳәоит;
Мшәан Уара иԥсхьоу ҳара ҳаб Авраам иаҵкыс уеиҳаума? аԥааимбарцәагьы ԥсхьеит: Узусҭазарц уҭахыда?
Иисус ираҭеикуеит: Сара схала схы сырдууазар, уи аҩыза аҽырдуура башоуп: Сара сирдууеит Саб, шәара Ҳанцәа иоуп ҳәа шәызҿу;
Шәара Уи дышәзымдырт дышәзеилымкааит, Сара дыздыруеит; Уи Сара дсыздырам ҳәа сҳәар, шәара ишәеиԥшу аӡә сакәхоит, сымцҳәаҩхоит; аха Сара Уи дыздыруеит, иажәақәагьы срықәныҟәоит;
Авраам, шәара шәаб, Сара сбарамш дазгәырӷьон: иагьибеит, дагьеигәырӷьеит.
Абри аҵыхәала Иудеиаа иарҳәоит: Уара макьана ҩынҩажәеижәаба шықәсагьы ухымҵыцт, Авраам дабаубахьоу?
Иисус иреиҳәоит: иашала, иаша-ҵабыргла ишәасҳәоит: Сара Авраам иаԥхьагьы иҟаз соуп.
Убасҟан, Иара игәыдырҵаразы ахаҳәқәа аашьҭырхт; аха Иисус, иҽрыларӡны дҩарылсын, аныҳәарҭа дындәылҵны дцеит.
Дшымҩасуаз, иижьҭеи илашәыз аӡә дибеит.
Иҵаҩцәа Иара иазҵааит: Равви! изусҭцәада агәнаҳа иаҵоу, абри дзыхшаз ракәу, мамзаргьы иара иакәу длашәны дахьииз азы?
Иисус ираҭеикит: иара иоума, дзыхшаз роума гәнаҳа рымам, ари зызҳәоу Анцәа иусқәа убри иҿы рцәырҵра ауп;
Макьана, амш ыҟанаҵы, Сара Саазышьҭыз иусқәа ҟасҵалароуп; аҵх анааилакь, уаҩы егьизыҟаҵауам;
Аԥсабараҿ сыҟанаҵы аԥсабаразы слашароуп.
Абригьы ҳәаны анышә длықәыжьцәан, ижьцәала анышәыршьышь ааҟаҵаны алашә иблақәа ирхьишьит,
Абас наҳәаны: уцаны Силоам (иаашьҭу ҳәа аанагоит) аҽыкәабарҭаҿ унеины иамыӡәӡәа. Иара дцан убраҟа иҿы иӡәӡәеит, иблақәа ирбауа дааит.
Игәылацәеи ԥаса уи дызбауази ирҳәоит: мшәан ари итәаны арыцҳахә иаҳәауаз иакәӡами?
Даҽа шьоукы ирҳәон: иара иоуп. Егьырҭ: иара диеиԥшуп. Иара иакәзар: сара соуп иҳәон.
Убасҟан иазҵаауа иалагеит: ублақәа шԥахти?
Иара ираҭеикит: Иисус ҳәа изышьҭоу анышәыршьышь ҟаҵаны сыблақәа ирыхьшьны исеиҳәеит: Силоам аҽыкәабарҭаҿ уцаны уҽыӡәӡәа. Сара сцан иамсыӡәӡәеит, сыблақәагьы хтит.
Убасҟан иарҳәоит: Иара дабаҟоу? Иара аҭак ҟаиҵоит: исыздыруам.
Ари, уаанӡатәи алашә, афарисеицәа рахь дыргеит.
Иисус анышәыршьышь ҟаҵаны уи иблақәа анхитуаз сабшан.
Иазҵааит иара афарисеицәагьы, иблақәа шыхтыз азы. Иара урҭ иреиҳәоит: сыблақәа анышәыршьышь рыдиҵеит, ианамсыӡәӡәа, избауа сҟалеит.
Убасҟан афарисеицәа иреиуаз шьоукы ирҳәоит: ари Ауаҩ Анцәа иитәу уаҩым, избан акәзар асабша ишьом. Егьырҭ ирҳәон: агәнаҳа змоу ауаҩы абас аиԥш иҟоу аџьашьатәқәа рыҟаҵара илзыршауазеи? Рыҩнуҵҟа иеимаркуан.
Ҩаԥхьа алашә иарҳәоит: уара уи изыҳәан иуҳәауазеи, уи уара ублақәа хитит? Иара иҳәоит: уи дԥааимбаруп.
Убасҟан Иудеиаа уи дшылашәыз, алашара шибаз азхарымҵеит, зыблақәа хтыз дзыхшаз ирыԥхьаанӡа,
Иагьразҵааит урҭ: абри длашәны диит ҳәа ззышәҳәауа шәыҷкәын иаума? уажә ишԥаибауеи?
Дзыхшаз урҭ ираҭаркит: ҳара иаадыруа ари ҳаҷкәын шиакәу, длашәынгьы дышиз ауп;
Уажәы ишибауа, убас иблақәа хызтыз ҳәа акагьы ҳаздырам: ихаҭа иқәра наӡоуп, шәиазҵаа, иара ихы иара дахцәажәааит.
Дзыхшаз абас аиԥш ала ираҭаркуан, избан акәзар Иудеиаа ирыцәшәон; Иудеиаа дара-дара еибырҳәахьан Иара Христос иоуп ҳәа изышаҳаҭхауа, асинагога мап шицәнакуа;
Убри азы ауп дзыхшаз изырҳәаз: иара иқәра наӡоуп, иара шәиазҵаа.
Абас, илашәыз дырҩагьых дааԥхьаны иарҳәоит: Анцәа убзырӡажәа изкы; ҳара иаадыруеит Уи Ауаҩ агәнаҳа змоу аӡә шиакәу.
Иара аҭакс иреиҳәоит: сара Уи агәнаҳа имоу имаму сыздыруам; издыруа, слашәны сшыҟази уажәы избауа сшыҟалази ауп.
Ҩаԥхьа иазҵааит: иузиузеи? ублақәа шԥахити?
Ираҭеикуан: сара ишәасҳәахьеит, аха шәара шәӡырҩуамызт; ҩаԥхьа азыӡырҩра шәҭахума? мамзаргьы Иара ҵаҩцәас шәиоурц шәашьҭоу?
Дара ракәзар, аҽыԥныҳәа иҭауа иарҳәоит: уара уоуп Уи иҵаҩы, ҳара Моисеи ҳаиҵаҩцәоуп;
Ҳара иаадыруеит Анцәа Моисеи дышиацәажәауаз, Ари дахьатәиу ҳаздыруам.
Зыблақәа хтыз ауаҩы уи аҭакс иреиҳәоит: уамашәа иубартә иҟоуп шәара Уи дахьатәиу ахьышәзымдыруа, избанзар Уи сара сыблақәа хитит.
Аха ҳара иаадыруеит агәнаҳа змоу Анцәа дшырзымӡырҩуа, Анцәа дыззыӡырҩуа Уи аҳаҭыр иқәызҵауа, игәаҳәара назыгӡауа иоуп;
Аханатә уаҩы имаҳац илашәны ииз иблақәа аӡәы ихитит ҳәа;
Уи Анцәа иахьтәу уаҩымзар, усҟан акы изыҟаҵараны дыҟамызт.
Иара иаҭаркуеит: уара ушынеибакәу угәнаҳа мацараха уиит, уара уоума ҳара ак ҳзырҵауа? наҟ дыԥхадырсит.
Иисус уи дшыԥхадырсыз аниаҳа, дыԥшааны иеиҳәоит: уара Анцәа Иԥа дазхауҵауама?
Иара аҭак ҟаиҵоит: Иҳақәиҭу, Дарбану иазхасҵараны иҟоу?
Иисус иеиҳәоит: Уи уара дубахьеит, уацәажәарагьы даҿуп.
Убасҟан иагьиҳәоит: иазхасҵоит, Иҳақәиҭу! Дагьиеихырхәоит.
Иагьиҳәоит Иисус: ари аԥсабарахь Сара сааит аӡбаразы, алашәцәа рыблақәа хтразы, зыбла иабауа лашәхаразы.
Ари заҳаз, уа Иара ицҟаз афарисеицәа шьоукы иарҳәоит: нас ҳарҭгьы ҳлашәқәану?
Иисус ираҭеикуеит: шәлашәқәазар гәнаҳа шәоурымызт; аха шәара иаҳбоит ҳәа ахьышәҳәауазы ишәымоу агәнаҳа шәыдхалоит.
Иашала, иаша-ҵабыргла ишәасҳәоит: ауасагәар ашә ала иҭамлакәа, дхыҵны даҽаџьарала иҭалауа, уи дӷьычҩуп, дқәылаҩуп;
Аха ашә ала иҭалауа уи дуасахьчоуп:
Уи ашәхьчаҩ ашә изааиртуеит, ауасақәагьы иара ибжьы иазыӡырҩуеит, иуасақәа хьыӡҳәала дрыԥхьауа иҭигоит.
Иуасақәа анҭигалакь, раԥхьа дгыланы иҿынаихоит; ауасақәа иара ишьҭаланы ицоит, избанзар ибжьы рдыруеит;
Тәымуаҩык ихьыԥшуам, уи иҟнытә ирҳауеит атәымуаҩ ибжьы рыздыруам.
Иисус абри ажәамаана реиҳәеит, аха дара иреиҳәауаз закәыз рзеилымкааит.
Иисус дырҩагь ажәамаана рзеиҭеиҳәеит: иашала, иашаҵабыргла ишәасҳәоит, Сара соуп ауасақәа рышә.
Саԥхьа иагьаҩы аахьазаргьы, иаахьоу зегьы ӷьычцәоуп, қәылаҩцәоуп; ауасақәагьы урҭ ирхымхәыцит.
Сара сшәуп: Сара сыла иҭалауа деиқәхоит, дагьҭалоит, дагьҭыҵуеит, аҳәырҭагьы ибоит.
Аӷьыч дзаауа аӷьычразы, ашьразы, аҭархаразы ауп; Сара сааит абзазара рымазаарацы, инамыцхәынгьы ирымазаарацы.
Сара сыхьча разуп: ахьча разы иԥсҭазаара ауасақәа ирыхҭниҵоит;
Иқьаранџьу, ауасақәа зтәым, ақәыџьма аҿанаанахалакь, иуасақәа ааныжьны дыҩуеит, ақәыџьма ауасақәа мҵанарсуеит, еимнарпуеит;
Ақьаранџьы дыҩуеит, избанзар қьырала дыхьчоит, ауасақәа игәхьаам.
Сара сыхьча разуп, истәқәоу здыруеит, Саргьы сырдыруеит:
Аб Сара сшидыруа аиԥш, Саргьы Аб дыздыруеит, сыԥсҭазаара ауасақәа ирыхҭынсҵоит.
Исымоуп суасагәар иатәым егьырҭ ауасақәагьы, убарҭгьы сыдсыԥхьалоит: урҭ Сара сыбжьы раҳап, убасҟан агәарҭрагьы акны иҟалап, Ахьчагьы даӡәны.
Сыԥсы адырҩагьы исыдыскыларацы иахьрысҭауа азы ауп Аб Сара бзиа сзибауа;
Сара уи аӡәгьы исымихуам, схала ирыхҭнысҵоит: исымоуп уи зларысҭаша амчра, исымоуп ҩаԥхьа изласыдыскылаша амчрагьы; ари аԥҟара Сара Саб иахьтә исоуит.
Абарҭ ажәақәа ирыхҟьаны Иудеиаа рыҩнуҵҟа ҩаԥхьа аимак ҵысит.
Урҭ рахьтә шьардаҩы ирҳәон: уи аҩысҭаа дихоуп, дхагоуп; шәзизыӡырҩуазеи?
Егьырҭ ирҳәон: арҭ ажәақәа аҩысҭаа дызхоу итәым; аҩысҭаа алашәцәа рыблахтра илшауама?
Убасҟан Иерусалим арҿыцраныҳәа иамшын; ӡынран.
Иисусгьы аныҳәарҭаҿ, Соломон ибарҵаҿ, днеи-ааиуан.
Ара Иудеиаа ааикәшаны иҩагылан, иарҳәоит: абас иаҳҳәо ҳзымдыруа ҳабанӡаумоу? Христос уакәны уҟазар, ишиашоу иҳаҳә.
Иисус ираҭеикуеит: Сара ишәасҳәахьеит, аха ихашәҵауам; Саб ихьӡала иҟасҵауа аусқәа Сара исзышаҳаҭуп;
Аха шәара уи азхашәҵауам, избан акәзар ишшәасҳәахьоу аиԥш, Сара суасақәа шәреиуам;
Суасақәа Сара сыбжьы иаххәыцуеит, Сара урҭ здыруеит, исхьыԥшуп,
Урҭ Сара наӡаӡатәи абзазара рысҭоит, шеишықәс иԥсуам, аӡәгьы исымҟәыҵиԥаауам;
Сара урҭ сызҭаз Саб зегьы дреиҳауп, Саб инапаҿынтә урҭ аӡәгьы изымҵарсуам:
Сареи Саби ҳаӡәуп.
Абри аамҭазы Иудеиаа ҩаԥхьа ахаҳәқәа ирымҵаст, Иара дыршьразы.
Иисус аҭакс иреиҳәоит: Саб иахьтә аус бзиақәа жәпакы шәрыласырԥшхьеит; убарҭ рахьтә хаҳәла сызхышәшьаауа рыуа иарбану?
Иудеиаа Уи иаҭаркит: аус бзиақәа рзы акәӡам хаҳәла ушьра заҳҭаху, Анцәа дахьурџьауа, ууаҩытәыҩсаны ушыҟоугьы Аҽынцәатәра уахьашьҭоу азы ауп.
Иисус иреиҳәоит: шәара шәзакәанԥҟараҿ ианӡами: Сара исҳәеит: шәарҭ шәынцәақәоуп?
Аҩыра иану аӡәгьы изеилагауам, Анцәа иажәа хазҵауаз уаҟа анцәақәа ҳәа рызҳәазар,
Сара, Аб ииԥшьаз, аԥсабарахь иааишьҭыз, Анцәа Сиԥоуп ҳәа ахьысҳәаз азы Анцәа дурџьоит ҳәа зысзышәҳәауазеи?
Сара Саб иусқәа смырҿиозар, усҟан сазхашәымҵан.
Урҭ сырҿиозар, Сара сыгәра шәымгозаргьы, сусқәа рыгәра азхашәҵа, Саб Сара дышсылоу, Сара Иара сышилоу еилышәкааразы, иазхашәҵаразы.
Убасҟан дырҩагь Иара икра иашьҭалт, аха дрымпыҵыҵны дцеит,
Дагьнеит Иордан нырцә, ԥаса Иоанн ауаа аӡы иахьӡааихуаз аҭыԥ аҟны, убра дагьаанхеит.
Жәпаҩык Иара иахь инеит, ирҳәауан Иоанн џьашьатәыс ирҿиаз егьшыҟам; аха Иоанн Иара изыҳәан ииҳәаз зегьы шҵабыргу.
Убраҟа шьардаҩы Иара дазхарҵеит.
Мариеи уи лаҳәшьа Марфеи ахьынхауаз Вифаниа ақыҭан Лазар ҳәа изыԥхьауаз аӡә дычмазаҩын.
Зашьа Лазар дычмазаҩыз Мариа зны Иҳақәиҭу ишьапқәа ахәша рыхьшьны зыхцәала изырбахьаз лакәын.
Аиҳәшьцәа Иара уаҩ дизырышьҭит: Иҳақәиҭу! абар Уара бзиа иубауа дычмазаҩуп.
Иисус ари аниаҳа, иҳәоит: ари ачымазара аԥсра иазҳәам, Анцәа ирдуура иазкуп, уи ала Анцәа Иԥагьы дҳаракхаразы.
Иисус бзиа ибауан Марфа, убас уи лаҳәшьагьы Лазаргьы.
Уи игәы бзиам ҳәа аниаҳа, даҽа ҩымш дахьыҟаз иҭыԥ дахын.
Абри ашьҭахь иҵаҩцәа иреиҳәоит: ҳаиҭацап Иудеиаҟа.
Иҵаҩцәа иарҳәоит: Равви! мшәан уажәамзи Иудеиаа хаҳәла ушьра ианашьҭаз, еиҭа уахь уцахуама?
Иисус аҭак риҭоит: амш жәаҩа сааҭ ракәӡами иамоу? ҽынла иныҟәауа дшьацәхныслауам, избанзар ари аԥсабара алашара ибоит;
Ҵыхла иныҟәо дшьацәхныслоит, избанзар алашара ицым;
Абри аниҳәа ашьҭахь иреиҳәоит: Лазар, ҳара ҳҩыза, дыцәеит, Сара уи ирҿыхаразы сцоит.
Иҵаҩцәа иарҳәоит: Иҳақәиҭу! дыцәазар деиқәхоит.
Иисус дызлацәажәауаз уи дшыԥсыз атәы акәын; дара баша ацәазы иҳәоит ргәахәуан.
Убасҟан Иисус инҭкааҵәҟьаны иреиҳәоит: Лазар дыԥсит;
Убри аамҭазы убра сахьыҟамыз азы шәара сшәызгәырӷьоит, уажәшьҭа иазхашәҵап; аха шәаала иара иахь.
Убасҟан Фома, Иеициз ҳәа изышьҭаз, аҵаҩцәа иреиҳәоит: шәаала, ҳаргьы Иара ҳицыԥсып.
Иисус дышнеиуаз иеиликааит уи ԥшьымыш раахыс адамра дышҭоу.
Вифаниа акәзар, Иерусалим иазааигәан, уаанӡа жәохәҟа стадиа бжьан,
Иудеиаа иреиуаз шьардаҩы Марфеи Мариеи рҿы иааит рашьа имшала ироуз ргәырҩа ажьжьаразы.
Марфа, Иисус даауеит ҳәа анлаҳа, иԥыларазы лҿыналхеит; Мариа аҩны дахын.
Убасҟан Марфа Иисус иалҳәоит: Иҳақәиҭу! Уара абраҟа уҟазҭгьы, сашьа дыԥсуамызт;
Аха иара абыржәгьы издыруеит Уара Анцәа узиҳәауа иарбанзаалакь шуиҭауа.
Иисус илеиҳәоит: башьа дгылоит.
Марфа иалҳәоит: издыруеит нарцәгылара аҵыхәтәантәи амш аҽны дышгылауа.
Иисус илеиҳәоит: Сара соуп анарцәгыларагьы абзазарагьы; Сара схазаҵуа дыԥсхьазаргьы дыбзахоит;
Сара схазҵауа зыԥсҭоу дарбанзаалакь наӡаӡазы дыԥсуам. Ихабҵауоу абри?
Лара иалҳәоит: ааи, Иҳақәиҭу! сара агәра згоит Уара аԥсабарахь иаараны иҟоу Анцәа Иԥа Христос шуакәу.
Абри ҳәаны дцеит, лаҳәшьа Мариа маӡала даалыԥхьоит, иҳәауа: Арҵаҩы абраҟа дыҟоуп, дбыԥхьоит.
Лара абри шлаҳаз, ашыр ҳәа дҩагылан, Иара иахь днеит.
Иисус макьана ақыҭа даламлацызт, Марфа дахьиԥылаз аҭыԥ аҟны дгылан.
Аҩны илыцҟаз, лгәы-лыԥсы зыжьжьауаз Иудеиаа, Марфа иаарласны дҩыгыланы дышдәықәлаз анырба, даргьы налышьҭалеит, ҵәыуара адамрахьы дцоит ҳәа ргәы иаанаган.
Мариа, Иисус дахьыҟаз даннеи, дшаалбаз аиԥш, ишьапқәа лыҽрышьклажьны иалҳәоит: Иҳаиқәиҭу Уара абраҟа уҟазҭгьы, сашьа дыԥсуамызт.
Иисус лара дҵәыуа, илыцааиқәаз Иудеиаагьы лаӷырӡышауа аниба, ихаҭагьы ԥсыла дгәырҩеит, дагьааиалаӡыӡеит,
Иагьиҳәоит: иара дабашьҭашәҵеи? Иарҳәоит: Иҳақәиҭу! унеины иба.
Иисус илаӷырӡ ааит.
Убасҟан Иудеиаа ирҳәоит: абар Иара заҟа бзиа дибауаз!
Урҭ рахьтә шьоукгьы ирҳәоит: Абри, алашә иблақәа хызтыз, абригьы дмыԥсыртә изыҟамҵарыз?
Иисус ҩаԥхьа ҩнуҵҟала дгәырҩауа адамраҿы днеит. Уи ҳаԥын, ахаҳә адын.
Иисус иҳәоит: ахаҳә адышәх. Марфа, зашьа дыԥсыз, илҳәоит: Иҳақәиҭу! афҩы ҵысхьеит, избанзар ԥшьымшуп адамра дҭеижьҭеи.
Иисус илеиҳәоит: Сара ибасымҳәаз, ихабҵауазар Анцәа идуура балаԥшраны быҟоуп ҳәа?
Ус аԥсы дахьҭаз аҳаԥы злашәаҳаз ахаҳә адырхит. Иисус иблақәа ажәҩан ахь иҩарханы иҳәоит: Аб! иуџьысшьоит Уара сахьуаҳауазы.
Издыруан Уара еснагь суаҳараны сшыҟоу; абри атәы сҳәоит абраҟа игылоу раҳаҭыр азы, Уара иааушьҭыз шсакәу азхарҵаразы.
Абри шааиҳәаз аиԥш, ибжьы ҩаҳаракны ҿиҭит: Лазар! уҭыҵ абрантә.
Иԥсны ишьҭаз дынҭыҵт, уи инапқәеи ишьапқәеи ԥс-кәыршала икәыршан, ихы-иҿы касышла иҭаҳәҳәан. Иисус иреиҳәоит: дыԥшәырты, иҿынаихааит.
Убасҟан, Мариа лахь иааины иҟаз Иудеиаа жәпаҩы, Иисус иҟаиҵаз иалаԥшыз, Иара дазхарҵеит.
Урҭ рахьтә шьоукы афарисеицәа рышҟа иҩабжьысны Иисус иҟаиҵаз атәы рарҳәеит.
Убасҟан аԥшьаҩ-еиҳабацәеи афарисеицәеи рҽааизырган ирҳәоит: иҟаҳҵарызеи? Ари Ауаҩ аџьашьатәқәа рацәаны иҟаиҵоит;
Абас дынҳажьыр, зегьы Иара дазхарҵауа иалагоит, убасҟан Римаа аакылсны ҳҭыԥқәагьы ҳажәларгьы инархатәоит.
Урҭ иреиуаз аӡәы, Каиафа захьӡыз, убри ашықәсан ԥхьаԥшьаҩыс иҟаз, иреиҳәоит: шәара акагьы шәыздыруам,
Ажәлар зегьы ҭахар аҵкыс урҭ рзы аӡә дҭахар ҳара ишаҳзеиӷьу шәызхаҵауам.
Ари иара ихы иҭимҳәааит, уи ашықәсан ԥхьаԥшьаҩыс дызлаҟаз аҳасабала заа иаԥхьазгәеиҭеит Иисус ажәлар рзы дыԥсраны дшыҟоу,
Ажәлар рзы мацарагьы акәымкәа, иԥсаҟьаны ирылаԥсоу Анцәа иуааԥсыра аӡәыкны еизигаразы.
Абри амш инаркны уи ашьра иқәҵан.
Убри аҟнытә Иисус уажәшьҭа Иудеиаа рыбжьара аргама дцәырҵуамызт, убрантә ацәҳәыра азааигәара иҟоу атәылахь, Ефраим ҳәа изышьҭоу ақалақь ахь дцеит, иҵаҩцәагьы Иаргьы убра иахын.
Иааигәахауан Иудеиаа Рымшаԥ, атәыла зегьы аҟнытә жәпаҩы, Амшаԥ аҿаԥхьа, аҽрыцқьаразы Иерусалим инеит.
Убасҟан Иисус иԥшаара иашьҭан, аныҳәарҭаҿ еилагыланы дара-дара еибырҳәауан: шәгәы ишԥаанагои? аныҳәахь дмааришь Иара?
Аԥшьаҩ-еиҳабацәеи афарисеицәеи адҵа ҟарҵеит, дахьыҟоу здырыз идирҳаразы Иара икразы.
Амшаԥ аара фымыш шагыз, Иисус Вифаниа дааит, Иара аԥсцәа рахьтә иргылахьаз Лазар дахьыҟаз.
Убраҟа уаххьа изыҟарҵеит, Марфа амаҵ луан, Лазар Иара ицтәақәаз дрылатәан.
Мариа фунтк анард цқьа иалхыз, зыхә дууз ахәша наганы Иисус ишьапқәа ирхьылшьит, лыхцәалагьы ишьапқәа лырбеит; аҩны зегьы илаҳа-лаҳауа фҩы-хаала иныҩнаҭәааит.
Убасҟан Иара иҵаҩцәа руаӡә, Иуда Симон иԥа Искариот, Иара инаԥхара иашьҭаз, иҳәоит:
Абри ахәша хышә динари ҳәа иҭины, аччиацәа ишаны изрыҭамхарыз?
Ас иара изиҳәаз аччиацәа дрыцәнымхауаны акәӡам, дахьӷьычҩыз азы ауп: уи ауаа рымҭа-ԥара зҭаз акәалаԥ инапаҿы иҟан, убрахь иҭарыԥсауаз хрыжь-хрыжь иҭигауан.
Иисус иакәзар, иҳәоит: шәылҟәаҵ уи; Сара саныржуа аҽназы ауп ари зылҵәахыз;
Аччиацәа шәарҭ еснагь ишәымазаауеит, Сара соуп еснагь ишәымам.
Иудеиаа жәпаҩы Уи уаҟа дшыҟаз еилыркааит, нас рҿынархан убрахь ицеит, Иисус мацарагьы иакәымкәа, аԥсцәа рахьтә иргылаз Лазаргьы дырбаразы.
Аԥшьаҩ-еиҳабацәа Лазаргьы дышьтәуп ҳәа азԥырҵәахьан,
Избан акәзар Иара ихәаԥшразы иаауаз Иудеиаа жәпаҩы Иара дазхарҵауа иалагеит.
Адырҩаҽны, аныҳәахь инеиз ажәлар шьардаҩы, Иисус Иерусалимҟа даараны дыҟоуп ҳәа анраҳа,
Апальма амахәҭақәа рыманы Иара иԥыларазы рҿынархеит, рыбжьгьы дыркаҩуан: осанна! дыԥшьоуп Иҳақәиҭу ихьӡала иаауа Израилаа Раҳ!
Иисус иакәзар, ҽадҳәыс ҿак ааиԥшаан, днеины дҩақәтәеит, ишану аиԥш:
Бымшәан, Сион аԥҳа! абар Баҳ аҽадҳәыс-ҿа дақәтәаны даауеит.
Иҵаҩцәа аԥхьа ари рзеилымкааит; аха Иисус даныҳаракха, иргәалашәеит Иара изыҳәан абас ианыз, даргьы Иара изы убас руит.
Ԥаса Иара ицҟаз ажәлар шаҳаҭра руан Уи адамраҟнытә Лазар дышиԥхьаз, аԥсцәа рахьтә дыширгылаз;
Убри азы ауп ажәларгьы Иара изиԥылаз, избанзар иҟаиҵаз абри аџьашьатә аӡбахә раҳахьан.
Афарисеицәа дара-дара еибырҳәауан: ишәымбои акагьы шаҳзыҟамҵауа; адунеи зегьы Иара ихьыԥшит.
Аныҳәахь ахырхәаразы иаақәаз Абырзенцәа иреиуазгьы рылан;
Урҭ Галилеиатәи Вифсаида аҟнытә иааны иҟаз Филипп инаидгылан иҳәоит, абасгьы иаҳәауа: аҳ! Иисус ибара ҳҭахуп.
Филипп днеины абри атәы Андреи иеиҳәоит; нас Андреии Филиппи абри аӡбахә Иисус иарҳәоит.
Иисус урҭ ираҭеикуеит: иааит Ауаҩытәыҩса Иԥа даныҳаракхаша аамҭа.
Иашала, иашала ишәасҳәоит: анышә илашәаз ачарыц мыԥсыр ахала иаанхоит; аха иԥсыр рыц шьарда аанашьҭуеит.
Зыԥсы бзиа избауа иԥсы ҭаирхоит; ари аԥсабараҿ зыԥсы иахымӡыӡаауа наӡаӡатәи аԥсҭазааразы иеиқәирхоит.
Сара сымаҵ зуа Сара дысхьыԥшааит, Сара сахьыҟоу смаҵуҩгьы дҟалоит; Саб Сара сымаҵ зуа аҳаҭыр иқәиҵоит.
Уажә Сара сыԥсы еилахәоуп; исҳәарызеи? Саб! сацәнырха абри асааҭ! Аха абри асааҭ азы ауп Сара сагьзаа.
Саб! Ухьӡ ырҳарак. Убасҟан ажәҩан ахьтә абжьы ааҩит: иҳараскхьеит, еиҭаҳараскрангьы сыҟоуп.
Убраҟа игыланы абри иазыӡырҩуаз ажәлар ирҳәоит: ари дыдроуп. Шьоукгьы ирҳәауан: Амаалықь диацәажәон.
Иисус абри иазкны иҳәоит: ари абжьы зааҩыз Сара сзыҳәан акәым, ажәлар рзы ауп;
Иахьа аԥсабара зегьы аӡбара амоуп; иахьа аԥсабара аҳ далцахоит.
Сара адгьыл ахьтә санхалалакь, зегьы Сара исыдысхалап.
Абри атәы реиҳәауан Иара ԥсрас дызлаԥсышаз ргәы азҩаразы.
Ажәлар иаҭаркуеит: ҳара азакәан ахьтә иҳаҳахьеит Христос наӡаӡа дшыҟалауа; нас Ауаҩытәыҩса Иԥа дхалараны дыҟоуп ҳәа зуҳәауазеи? Дызусҭада абри Ауаҩытәыҩса Иԥа?
Убасҟан Иисус иреиҳәоит: даҽа ԥыҭраамҭак ауп алашара ахьшәыцҟоу; шәныҟәала абри алашара ыҟанаҵы, алашьцара шәхамԥаразы, алашьцара иаланыҟәауа дахьцауа издырам;
Алашара ахьынӡашәыцҟоу алашара хашәҵала, алашара иаԥацәоу шәакәхаразы. Иисус абри ҳәаны рылаԥш дыҵамшәауа иҿынеихеит.
Уи убарҭ рҿаԥхьа аџьашьатәқәа абасҟак шыҟаиҵахьазгьы дазхарҵомызт,
Инаӡааит аԥааимбар Исаиа иажәа: Иҳақәиҭу! ҳара ҳахьтә ак заҳаны ихазҵада, иззыхтыда Иҳақәиҭу имчхара?
Арҭ ауаа ак азхарҵауа изыҟамлеит, иара убас Исаиа ииҳәахьаз ала
Арҭ ажәлар рыблақәа дырлашәт, рыгәқәа хаҳәыртәит, рыблақәа рыла ирымбарацы, рыгәқәа рыла ирзеилмыргарацы, исхәышәтәырцазгьы Сара сахь имааирацы.
Абри иҳәеит Исаиа Уи иҳаракыра анибауази данихцәажәауази аамҭазы.
Абри аамҭазгьы ахылаԥшцәа жәпаҩы Иара дазхарҵеит, аха афарисеицәа ирыцәшәаны имаӡартәуан, асинагога иалцамхаразы,
Урҭ рзы ауааԥсыра рыбзырӡы еиҳа аанагауан, Анцәа идура аасҭа.
Иисус ибжьы наркаҩны иҳәоит: Сара схазҵауа ихаиҵауа Сара сакәым, Сара Саазышьҭыз иоуп;
Сара сызбауагьы иибауа Сара Саазышьҭыз иоуп.
Сара слашароуп, Сара схазаҵуа дарбанзаалакь алашьцара даламхарц азы ауп Сара сзааз.
Сажәақәа заҳаны иазхазымҵауагьы Сара сиқәыӡбауам: избан акәзар Сара сзааз аԥсабара ақәыӡбаразы акәым, аҿыхразы ауп.
Сара мап сцәызкуа, сажәақәа здызымкылауа дарбанзаалакь, дзыӡбаша иара иҿы иҟоуп: уи Сара исҳәаз ажәа, суаз аҵыхәтәантәи амш аҽны иқәыӡбауеит;
Избан акәзар Сара исҳәоз хыҭҳәаала исҳәауамызт, Сара Саазышьҭыз Саб исҳәашаз, сызлацәажәашаз ԥҟараны исиҭеит;
Сара издыруеит Уи иԥҟара наӡаӡатәи ԥсҭазаараны ишыҟоу. Убас, Сара исҳәауа Саб ишсеиҳәаз алоуп ишысҳәауа.
Амшаԥ ныҳәа аҿаԥхьа Иисус ари аԥсабарахьтә Иаб ишҟа ииасра аамҭа шааз дырны, бзиа иибауаз ауаа аҵыхәтәанынӡа ибзиабара рзааиртит.
Ауаххьаан, аҩысҭаа Уи чарҳәара шизыҟаиҵашаз Иуда Симон иԥа Искариот игәы ианҭаиршә,
Иисус, Иаб зегьы Иара инапы ишаниҵаз, убас Анцәа иахьтә дшааз аиԥш, Анцәа иахь дышцауа дырны,
Ауаххьа даахыҵны, хыхьтәи имаҭәақәа ааишәыхны, ампахьшьы аашьҭыхны ианимӷаиҵеит.
Нас алагьан аӡы анҭәаланы, иҵаҩцәа ршьапқәа рыӡәӡәара, имӷаз ампахьшьала ршьапырбара далагеит.
Симон-Пиотр иҟны даннеи, Уи ус иеиҳәоит: Иҳақәиҭу! Уара уоума сшьапқәа зыӡәӡәараны иҟоу?
Иисус уи аҭакс иеиҳәоит: уажә Сара иҟасҵауа зызҳәоу уздырам, нас еилукаап.
Пиотр Уи иеиҳәоит: сшьапқәа бзанҵы иуӡәӡәараны уҟам. Иисус иаҭеикуеит: исмыӡәӡәар Сара сҿы хәҭа умам.
Симон-Пиотр ус иеиҳәоит: Иҳақәиҭу! сшьапқәамоу, снапқәагьы, сыхгьы.
Иисус Уи иахь иҳәоит: иӡәӡәоу ишьапқәа рымацара ауп иӡәӡәатәу, егьыс иауразоуроу дыцқьоуп; шәаргьы шәыцқьоуп, аха зегьы шәакәым.
Уи дызнаԥхараны иҟаз дидыруан, убри азы ауп изиҳәаз: зегьыҵәҟьагьы шәыцқьам.
Ршьапқәа ӡәӡәаны, ишәҵатәы анишәиҵа, ҩаԥхьа длатәаны иреиҳәоит: ижәдыруама абыржәы Сара ишәзызуз закәу?
Шәара Арҵаҩы ҳәа, Иҳақәиҭу ҳәа сзышәҳәоит, ииашангьы ишәҳәоит, избан акәзар Сара убри сакәҵәҟьоуп.
Абас, Ишәықәиҭу, Иагьшәырҵаҩу шәшьапқәа сыӡәӡәазар, шәаргьы, шәара-шәарала шәшьапқәа шәеибарӡәӡәала;
Избан акәзар Сара аҿырԥштәы шәысҭеит Сара ишәзыҟасҵаз аҩыза шәара-шәара шәыбжьара ишәуларазы.
Иашала, иаша-ҵабыргла ишәасҳәоит: атәы аҳ иаҵкыс деиҳам, иаашьҭугьы даазышьҭыз диеиҳам.
Абри дырны ианынашәыгӡауа бзазара шәымоуп.
Аха ари шәара зегьы шәзы исҳәауам: Сара иалыскааз здыруеит. Аха инаӡааит Аҩыра иану: ача сыцызфауа ишьхәа сеиаирхеит.
Уажәшьҭа иҟалараны иҟоу атәы ҟалаанӡа заа ишәасҳәоит, уи аныҟалалакь Сара шсакәу азхашәҵаразы.
Иашала, иаша-ҵабыргла ишәасҳәоит: Сара инасышьҭуа дыздызкылауа Сара сидикылоит; Сара сыздызкылауа Сара Саазышьҭыз дидикылоит.
Абри ашьҭахь Иисус, игәы-иԥсы еилахәаны, шаҳаҭра ҟаҵауа иҳәоит: иашала, иаша-ҵабыргла ишәасҳәоит, шәара шәуаӡәк сиҭираны дшыҟоу.
Аҵаҩцәа дара-дара ирзымбатәбараха еиҿаԥушан, ари ззиҳәаз дырзымдыруа.
Иисус игәы дадиалан бзиа иибауаз иҵаҩцәа руаӡә,
Симон-Пиотр уи дыргала иирбеит зыӡбахә имоу изы диазҵааразы.
Уи Иисус игәы иҽҩықәыжьны иеиҳәоит: Иҳақәиҭу! дарбану убри?
Иисус иҳәоит: ачаса ырцәаакны изсыркуа иоуп. Нас, ачаса ырцәаакны Симон иԥа Иуда Искариот инаииркит.
Ари ачаса ашьҭахь уи аҩысҭаа диӷралт. Убасҟан Иисус уи иеиҳәоит: иҟауҵараны иҟоу ирласны иҟаҵа.
Иеицтәақәаз Уи абас зиеиҳәаз аӡәгьы изымдырт.
Аԥара-кәалаԥ Иуда иахьимаз аҟнытә шьоукы аныҳәазы иаҳҭаххаша ак аахә, ма аччиацәа акыррыҭ ҳәа иеиҳәазар ҟалап ргәахәт.
Иара, ачаса аанкыланы, ашырҳәа дындәылҵит; иҵхын. Уи дандәылҵ аамҭазы,
Иисус иҳәоит: шьҭа Ауаҩытәыҩса Иԥа дҳаракхеит, Иара ила дҳаракхеит Анцәагьы.
Анцәа Иара ила дҳаракхазар, Анцәагьы Иара дҳареикуеит, лассы дҳареикуеит.
Схәыҷқәа! уажәшьҭа рацәак шәара шәҿы саанхом: сыԥшаара шәашьҭалашт, аха, Иудеиаа ишрасҳәаз аиԥш ишәасҳәоит, Сара снеираны сахьыҟоу шәара шәызнеишам.
Ишәысҭоит аԥҟара ҿыц аӡәи-аӡәи бзиа шәеибабала; Сара бзиа шәшызбаз аиԥш, шәарҭгьы бзиа шәеибабала;
Шәара сҵаҩцәа шшәакәу злардыруа, шәара-шәара ишәыбжьоу абзиабарала ауп.
Симон-Пиотр ус иеиҳәоит: Иҳақәиҭу! уцараны уабаҟоу? Иисус ус иаҭеикит: Сара сахьцауа уажә уара узсышьҭалауам, аха нас усышьҭалоит.
Пиотр уи иеиҳәоит: Иҳақәиҭу! уажә сушьҭаланы сҿынасхар замуазеи? сыԥсы ухҭнысҵоит.
Иисус уи иеиҳәоит: уԥсы сыхҭнуҵауану? иашала, иашаҵабыргла иуасҳәоит: арбаӷь ҿнаҭаанӡа хынтә услыҵуеит.
Гәҭаӡыӡара шәзымдыруаз; Анцәа дхашәҵала, Саргьы схашәҵала.
Саб иҩнраҿы аҭыԥқәа рацәоуп; ус акәымкәа иҟазҭгьы, ишәасҳәарын: сцоит шәҭыԥқәа сырхиаразы.
Убрахь сцаны аҭыԥ шәызсырхиаргьы, ҩаԥхьа саарын, шәызгарын, Сара сахь, шәарҭгьы Сара сахьыҟоу шәыҟазаарацы.
Сара сахьцо шәара ижәдыруеит, амҩагьы жәдыруеит.
Фома ус иеиҳәоит: Иҳақәиҭу, ҳара Уара уахьцауа ҳаздырам; амҩагьы злаҳдыррызеи?
Иисус иаҭеикуеит: Сара сагьымҩоуп, сагьҵабыргуп, сагьԥсҭазаароуп; Сара сыла акәымзар Аб иҿы уаҩ дызнеиуам;
Шәара Сара сыжәдыруазҭгьы, Сабгьы дыжәдыррын; абыржәынахыс Иара дыжәдырит, дагьыжәбеит.
Филипп Уи иеиҳәоит: Иҳақәиҭу! Уаб дҳарба, ҳара убри ҳазхоит.
Иисус иаҭеикит: абасҟаамҭа сшәыцҟоуп, нас Сара сузымдыруану, Филипп? Сара сызбахьоу Сабгьы дибахьеит; нас ҳәашьас иумоузеи: Уаб дҳарба?
Уара агәра умгаӡои, Сара Аб сышилоу, Сабгьы Сара дышсылоу? Ишәасҳәауа ажәақәа Сара схы иҭысҳәаауам; Сара исылоу Аб иоуп аусқәа зырҿиауа,
Сыгәра жәга Сара Аб сышилоу, Абгьы Сара; ус акәымкәа иҟазар, дара аусқәа рыла сазхашәҵ.
Иашала, иаша-ҵабыргла ишәасҳәоит: Сара сазхазҵауа, сусқәа азхазҵауа илшоит Сара иҟасҵауа аҩыза ҟаиҵарц, еиҳангьы иҟаиҵарц. Избан акәзар Сара Саб иахь сцоит.
Сара сыхьӡала Саб шәызиҳәауазаалакь Сара иҟасҵоит, Аб Аԥа иҟны дҳаракхаразы.
Сара сыхьӡала шәызҳәауазаалакь насыгӡоит.
Сара бзиа сыжәбауазар, сыԥҟарақәа шәрықәныҟәала.
Сара Саб сиҳәап, Уи шәара даҽа Дгылаҩык-Жьжьаҩык дшәиҭап, наӡаӡа дшәыцҟазаарацы,
Аиашара Аԥсы, аԥсабара Уи идкылара алшауам, избан акәзар уи Иара дабауам, даздыруам; шәара Уи дыжәдыруеит, избанзар шәара дшәыцҟоуп, дшәылоуп.
Шәеиба-кәеибақәаны шәынсыжьуам; саауеит шәара шәҟны.
Даҽа ԥыҭрак ашьҭахь Сара уаҳа аԥсабара сабарым; шәара шәакәзар сыжәбашт, избанзар Сара сыбзоуп, шәаргьы бзазара шәоушт.
Убри амш аҽны ижәдырышт Сара Саб сышилоу, шәаргьы Сара шәышсылоу, Сара шәара сышшәылоу.
Сара сыԥҟарақәа змоу, ирықәныҟәауа Сара бзиа сибоит; Сара бзиа сызбауа уи Сара Саб илагьы бзиа дбахоит, Саргьы бзиа дызбап, Схаҭа сизцәырҵып.
Иуда (Искариот иакәым) иеиҳәоит Иара: Иҳақәиҭу! аԥсабарахь акәымкәа, ҳара ҳҿы ацәырҵра зуҭахузеи?
Иисус уи аҭак ииҭоит: Сара бзиа сызбауа сажәа дықәныҟәоит; уи Сара Сабгьы бзиа дибашт, Ҳара уи иҿы ҳаҟазаашт.
Сара бзиа сзымбауа Сара сажәақәа дрықәныҟәом; ишәаҳауа абри ажәа зтәу Сара сакәым Сара саазышьҭыз Аб иоуп.
Сара абри шәасҳәеит саншәыцҟоу аамҭазы.
Сара сыхьӡала Аб иааишьуҭа Адгылаҩ, Аԥсы Цқьа, зегь шәирҵашт, Сара ишәасҳәахьаз зегьы шәгәалаиршәашт.
Аизыразра шәзынсыжьуеит, сыразра-сыхирра шәысҭоит: аԥсабара ишышәнаҭауа акәым, Сара ишшәысҭауа аиԥш. Шәгәы кашәмыжьын, шәымшәан.
Ишәаҳааит Сара ишәасҳәаз: шәара шәахьтә сцоит, саауеит шәара шәахь. Шәара бзиа сыжәбозҭгьы, шәеигәырӷьарын Сара исҳәаз: Саб иахь сцоит; избан акәзар Саб Сара саҵкыс деиҳауп.
Абар, абарҭқәа ртәы дара ҟалаанӡа заа ишәасҳәеит, дара аныҟалалакь иазхашәҵаразы.
Шәацәажәаразы исзынхаз аамҭа маҷуп, избанзар даауеит аԥсабара аҳ, аха Сара уи инапаҵаҟа сыҟам.
Амала аԥсабара иадыруазааит Саб Сара бзиа дшызбауа, ԥҟарақәас Саб исзаԥиҵазгьы шынасыгӡауа: уажәшьҭа шәҩагыл, абрантә ҳақәҵып.
Сара аӡахәа иашаҵәҟьа соуп, Сабгьы дӡахәааӡаҩуп;
Ашәыр аазымшьҭуаны исымоу иарбан махәҭазаалакь Уи иҿахиҵәоит; ашәыр аазышьҭуа иарбан махәҭазаалакь ирыцқьоит, еиҳа ашәыр аанашьҭразы.
Ишәсырҵауаз ажәа абзоурала шәара шьҭа шәрыцқьоуп.
Сара шәсылаз, Саргьы шәара сшәылоуп. Аӡахәа амахә амамзар, иара ахала ашәыр шазаамышьҭуа аиԥш ауп шәаргьы Сара шәсыламзар шәшыҟалауа.
Сара сӡахәоуп, шәара шәмахәҭақәоуп; Сара исылоу, Саргьы сызлоу уи аҽаҩра шьарда иоуеит, избан акәзар Сара сыда акагьы шәзыҟаҵауам.
Сара исыламкәа иҟоу амахә аиԥш наҟ дкажьтәхоит, дагьҩоит; ус аиԥш иҟоу амахәҭақәа ааизганы амца иҩақәыжьны ирбылуеит.
Сара шәсыланы шәҟалар, сажәақәагьы шәара шәҿы иҟалар, усҟан иаашәҭаххалакь, шәызҳәозаалакь шәоуеит.
Шәара ирацәаны абзиара шәхылҵны, Сара шәысҵаҩцәаны шәҟалар, убри ала Сабгьы дҳаракхоит.
Саб Сара бзиа сшибаз аиԥш, шәаргьы бзиа шәызбеит; сыбзиабараҿ шәыҟаз.
Шәара сыԥҟарақәа шәрықәныҟәозар, сыбзиабараҿ шәҟалашт, зыԥҟарақәа ныҟәызго Саб ибзиабараҿ сшыҟоу аиԥш.
Сара абри шәасҳәоит сгәырӷьара шәара шәҿы иҟазарц, шәара шәгәырӷьарагьы акы згым акәны инаӡахааит.
Ари Сара исыԥҟароуп: аӡәи-аӡәи бзиа шәеибабала, Сара бзиа шәшызбаз аиԥш.
Иҟам зыԥсы зҩызцәа ирықәызҵаз ибзиабара иеиҳау даҽакы.
Сара ԥҟарақәас ишәысҭауа ныҟәыжәгозар Сара шәысҩызцәоуп.
Сара уажәшьҭа шәарҭ атәцәа ҳәа шәзысҳәом, избан акәзар атәы иаҳ иҟаиҵауа издыруам; аха Сара шәарҭ шәысҩызцәоуп сҳәеит, избан акәзар Саб иахьтә исаҳаз зегьы шәасҳәеит.
Шәара шәакәым Сара салызхыз, Сара шәарҭ шәалысхит, шәсыргылт, лҵшәа змоу абзиарақәа шәоуларазы, ишәуагьы ыҟазаарацы, Сара сыхьӡала Аб шәызиҳәауа шәиҭаларазы.
Ԥҟараны ишәысҭоит аӡәи-аӡәи бзиа шәеибабаларазы.
Шәара аԥсабара шәацәымыӷхозар, ижәдыруаз, шәара шәаԥхьа Сара сшацәымыӷхахьаз.
Шәара иԥсабарахьтәу шәакәзар, усҟан аԥсабара иара иатәу шьоук реиԥш бзиа шәабарын; аха шәара ари аԥсабара шәатәым, избан акәзар Сара уахьтә шәызгеит, убри аҟнытә аԥсабара шәара ишәаӷоуп.
Ишәгәалашәыршәа ишәасҳәахьаз ажәа: атә иаҳ иаҵкыс деиҳам. Сара исышьҭазааҩын азы шәаргьы ишәышьҭазааҩхашт; Сара сажәа иқәныҟәауазҭгьы, шәара шәтәгьы иқәныҟәашт;
Сара сыхьӡ амшала ауп шәара убри аҩыза зышәзыруа, избан акәзар Саазышьҭыз дрыздыруам.
Сара смаазҭгьы, егьрасымҳәазҭгьы, урҭ гәнаҳа змоу ракәхомызт; аха уажәшьҭа рыгәнаҳарақәа рҿаԥхьа хырқьиашьа рымам.
Сара сызцәымӷу Сара Сабгьы дицәымӷуп.
Сара урҭ рыҩнуҵҟа даҽаӡә имырҿиац, изламыԥшыцыз аусқәа смырҿиозҭгьы, гәнаҳа рауамызт; уажәшьҭа урҭ рбеит, ҳагьырцәымыӷхеит Сареи Саби.
Аха инаӡааит дара рзакәан иану ажәа: Сара амала баша сырцәымӷхеит.
Сара Саб иахьтә иаасышьҭуа Адгылаҩ, аиашара Аԥсы, Аб ихылҵуа, данаалакь Сара шаҳаҭра сзиуеит;
Иара убас шәаргьы шаҳаҭра сзыжәуеит, избан акәзар аханатә Сара шәсыцҟан.
Сара абри зшәасҳәаз шәхырымхразоуп.
Асинагогақәа шәырҭырцалашт; уимоу иаашт аамҭа, шәара шәызшьуа дарбан уаҩызаалакь убри ала Анцәа имаҵ иуашәа игәы ианаанагауа.
Убас рулашт Аби Сареи ҳахьырзеилымкааз азы.
Сара абри зшәасҳәауа, уи аамҭа анаалакь, аӡбахә шшәасҳәахьаз шәгәалашәарц азы ауп; ари атәы аханатә ишәасымҳәацызт, избан акәзар шәара сшәыцҟан.
Уажә Сара Саазышьҭыз ишҟа сцоит, шәара шәахьтә уабацои? ҳәа уаҩ дсазҵаауам.
Аха абри ишәасҳәаз гәырҩала шәыгәқәа арҭәит.
Амала аҵабырг шәасҳәоит: шәара шәзы иеиӷьуп Сара убрахь сцар; избан акәзар Сара сымцар шәара Адгылаҩ дышәзаауам; уахь санца, Иара дышәзаасышьҭуеит,
Уи данаалакь, аԥсабара агәнаҳаи, аҵабырги, аӡбареи азааирԥшып.
Гәнаҳас иҟоугьы Сара сахьхарымҵауа ауп;
Ҵабыргыс иҟоугьы Саб иахь сахьцауа, уаҳа сыжәбараны сахьыҟам ауп;
Ӡбарас иҟоугьы ари аԥсабара аҳ иахьиқәыӡбоу ауп.
Иҵегьы ишәасҳәаша рацәаны исымоуп, аха шьҭа уаҳа шәылаӡауам.
Аҵабырг Ԥсыс иахоу данаалакь, ҵабыргыс иҟоу зегьы шәақәиршәап; избан акәзар уи Иара ихьӡала, хыҭҳәаала акәымкәа, иаҳаз атәы иҳәап, иҟалашагьы шәылеиҳәап.
Уи Сара хьӡи-ԥшеи сиҭап, избан акәзар Сара сахьтә идикылаз ауп ишәирдыруа.
Аб имоу зегьы Сара истәуп; убри азоуп изысҳәаз Сара сахьтә идикылауа ауп ишәирдыруа.
Дук мырҵыкәа Сара сыжәбарым, ҩаԥхьа дук мырҵыкәагьы Сара сыжәбашт; избан акәзар Сара Саб иахь сцоит.
Араҟа иҵаҩцәа рахьтәқәак аӡәи-аӡәи еибырҳәеит: изакәызеи мшәан иҳаиҳәауа: дук мырҵыкәа Сара сыжәбарым, ҩаԥхьа дук мырҵыкәагьы Сара сыжәбашт, убас: Сара Саб иахь сцоит?
Абасала, урҭ ирҳәауан: изакәызеи Иара ииҳәауа: дук мырҵыкәа? дызлацәажәо ҳаздырам.
Иисус, иазҵаарц шиҭахыз анеиликаа, иреиҳәоит: дук мырҵыкәа Сара сыжәбарым, ҩаԥхьа дук мырҵыкәа Сара сыжәбашт ҳәа исҳәаз аума шәзазҵаауа?
Иашала, иаша-ҵабыргла ишәасҳәоит: шәара шәанҵәыуагьы шәаныӷызуагьы аԥсабара иазгәырӷьарахоит; агәырҩа шәҭаалашт, аха шәгәырҩа гәырӷьараны ишәауеит.
Аԥҳәыс ахшара данлауа дгәаҟуеит, избан акәзар лыҽҳәара ааит; аха асаби данлыхшалакь, ауаҩы аԥсабара дахьықәлаз илнаҭо агәырӷьара лхьаа лханаршҭуеит.
Шәаргьы уажәы абас агәаҟра шәымоуп; аха Сара ҩаԥхьа шәызбашт, шәыгәқәагьы ҭгәырӷьаашт уи шәгәырӷьара аӡәы ишәымихраны иҟам.
Убри амш аҽны шәара аказы шәсазҵаарым. Иашала, иашаҵабыргла ишәасҳәоит: Сара сыхьӡала Аб шәызиҳәозаалакь шәиҭоит.
Иахьа уажәраанӡа Сара сыхьӡала шәара акагьы шәамыҳәаӡацт; шәаҳәа, иагьшәоуеит, шәгәырӷьара гәырӷьара наӡахаразы.
Уажәраанӡа ажәамаанала акәын ишшәасҳәауаз; аха иаауеит ажәамаанала шәацәажәара санаҟәыҵуа аамҭа Аб итәы аргама ианшәсырдырша.
Убри амш аҽны Сыхьӡала шәаҳәалашт, аха Саб шәара шәзы сиҳәоит ҳәа шәасҳәом:
Избан акәзар Аб Ихаҭа шәара бзиа шәибоит, Сара, Инцәахшароу, бзиа сахьыжәбаз, сахьазхашәҵаз азы.
Сара Аб сихылҵны аԥсабарахь сааит; ҩаԥхьа аԥсабара ныжьны Аб иахь сцоит.
Иҵаҩцәа иарҳәоит: уажә Уара ишиашоу уцәажәоит, ажәамаанак уҿауршәуам;
Уажәшьҭа иаабоит Уара зегьы шудыруа, аказыҳәа уазҵаарагьы шаҭахым; убри аҟнытә Уара Анцәа ушихылҵыз азхаҳҵоит.
Иисус ираҭеикуеит: абыржәоума саназхашәҵа?
Абар, иаауеит асааҭ, уи иагьааихьеит, шәарҭ доусы, шәҽыԥсаҟьаны шәҿынашәхашт, Сара сакәзар, сааншәыжьуеит; аха Сара схала сыҟам, избан акәзар Саб дсыцҟоуп.
Сара абри шәасҳәеит, Сара сҿы абзиара шәымазаарцы. Аԥсабараҿ агәырҩа шәоушт; аха шәыҽшәырхаҵа: Сара аԥсабара саиааит.
Абарҭ ажәақәа рышьҭахь Иисус илаԥш ажәҩан иназырханы иҳәоит: Саб! иааит асааҭ: дҳаракы Уара Уԥа, Уи Уаргьы уҳареикуеит,
Уара Уи цәеижьс иҟоу зегьы инапаҿы ишыҟауҵаз аиԥш, Уара иуҭаз зегьы Уи наӡаӡатәи аԥсҭазаара риҭоит:
Наӡаӡатәи ԥсҭазаарас иҟоу Уара, иаӡәу Анцәа иаша удырреи Уара Иааушьҭыз Иисус Христос идырреи роуп.
Сара адгьыл аҟны Уара ухьӡ ҳараскит снапы иануҵаз аус анагӡарала;
Иахьа Уаргьы сҳаракы, Саб, аԥсабара ҟалаанӡа Ухаҭа исуҭахьаз аҳаракрала.
Уара ухьӡ аԥсабарахьтә исуҭаз ауаа рҿы иҳараскит; урҭ Уара иутәны иҟан, Сара исымаудеит, уажәагь рыхьчеит;
Уажә урҭ ирдырит Уара исуҭаз зегьы Уара уахьтә ишаауа;
Избан акәзар Уара исуҭаз ажәақәа Сара дара ирымаздеит, иашарала иеилыркааит Уара сшухылҵыз, Уара ула сшаашьҭугьы азхарҵеит.
Сара убарҭ рзы ауп сызуҳәауа: суҳәом аԥсабара зегьы азы, урҭ Уара исуҭеит, избанзар Уара иутәын.
Сара истәу зегьы Уара иутәуп, Уара утәгьы Сара истәуп; убарҭ рыла Сара сҳаракхеит.
Сара шьҭа аԥсабараҿ сыҟам, дара аԥсабараҿ иҟоуп, Сара Уара уахь сцоит. Саб Ацқьа! Ихьчала ухьӡала Уара исуҭақәаз, Ҳара ҳаиԥш даргьы аӡәны иҟазааразы.
Аԥсабараҿ дара санрыцҟаз Уара ухьӡала исыхьчон; исыхьчеит Уара исуҭаз, урҭ рахьтә аӡәгьы дҭамхеит, аҭахара аԥа иакәымзар Аҩыра иану наӡаразы.
Шьҭа Уара уахь сцоит, абри атәы, абра, аԥсабараҿ сшыҟоу исҳәоит, сгәырӷьара наӡа даргьы аргәырӷьаразы.
Сара урҭ Уара уажәа рымаздеит, аԥсабара дара рзы иԥсахеибакт, избанзар дара ԥсабаратәым, Сара сшыԥсабаратәым аиԥш.
Сара урҭ аԥсабарахьтә иугарц азы суҳәауам, сызуҳәауа ацәгьара иацәухьчарц азы ауп;
Урҭ ԥсабаратәқәам, иара Саргьы сшыԥсабартәым аиԥш.
Ицқьатәы Уара уҵабырграла, избан акәзар иҵабыргуп Уара уажәа.
Уара аԥсабарахь Сара сшааушьҭыз аиԥш, даргьы аԥсабара иазысышьҭит;
Сара урҭ схы рыхҭнысҵоит, иашарала илашахаразы.
Аха Сара сызуҳәауа урҭ рымацара рзы акәым, урҭ ражәала Сара схазҵауа рызгьы суҳәоит:
Иҟалааит убарҭ зегьы аӡәны; Уара, Саб, Сара ушсылоу, Саргьы Уара сышулоу аиԥш, даргьы убас иаӡәны Ҳара иҳаланы иҟалааит, аԥсабарагьы Уара сшааушьҭыз азханаҵааит.
Уара исаҭәоушьаз аҳаракыра даргьы ираҭәасшьеит: Ҳара ҳшаӡәу аиԥш даргьы аӡәхааит.
Сара дара срылоуп, Уаргьы Сара усылоуп; иҟалааит раӡәра наӡаны, аԥсабарагьы иадырааит Уара ула сшаашьҭу, Уара Сара бзиа сшубаз аиԥш даргьы Уара бзиа ишубаз.
Саб! Исҭахуп Уара исуҭақәаз Сара сахьыҟоу исыцҟазарац, избан акәзар Сара аԥсабара шьаҭаркхаанӡа Уара бзиа субахьан.
Аб Аҵабырг! аԥсабара Уара уазымдырт: аха Сара уздырт, абарҭгьы Уара ула сшаашьҭу рдырит.
Сара ухьӡ рзаасыртит, иагьырзаасыртлашт Уара бзиа сызлаубауаз абзиабара урҭ рҿы иҟазарц, Саргьы убарҭ срылазарц.
Абри ҳәаны дынҭыҵын, Иисус иҵаҩцәа иманы Кедрон арҩаш нырцә, абаҳча ахьыҟаз ахь дцеит, Ихаҭагьы иҵаҩцәагьы убрахь инҭалт.
Ари аҭыԥ Иара чарҳәара изызуз Иудагьы идыруан, избан акәзар Иисус иҵаҩцәа иманы лассы-лассы абрахь даалон.
Убри аамҭазы Иуда аибашьцәа аашьҭыхны, аԥхьаԥшьаҩцәеи, афарисеицәеи, урҭ рмаҵуцәеи иманы, ацәымзақәеи, алашарбагақәеи, абџьари кны убраҟа даакылсит.
Иисус, дзыниараны иҟаз зегьы дырны, днарылаԥшны иҳәоит: шәзышьҭада?
Иара иаҭаркуеит: Иисус Назареи. Иисус иреиҳәоит: уи Сара соуп. Урҭ дрыцҟан Иуда, Иара дызнаԥхаз.
Урҭ Сара соуп ҳәа анраҳа, иаахбыкьны рышьҭахьҟа инеилаҳит.
Ҩаԥхьа дразҵааит: шәзышьҭада? Дара иарҳәоит: Иисус Назареи.
Иисус аҭак риҭоит: ишәасҳәеит убри Сара шсакәу; нас шәзышьҭоу Сара сакәзар, егьырҭ шәырҟәаҵ, ицааит,
Инаӡааит Иара ииҳәахьоу ажәа: Уара исуҭаз рахьтә аӡәгьы дҭасмырхеит.
Убри аамҭазы, Симон-Пиотр, иикыз асала аԥшьаҩ-еиҳабы итәы длаисын, иарӷьалымҳа ааҿиҵәеит; атәы Малх ихьӡын.
Аха Иисус Пиотр иеиҳәоит: аса аҭра иҭаҵа; Саб исиҭаз аҿа шԥазымжәуеи?
Убасҟан аибашьцәеи, зықьҩы рхадеи, Иудеиаа рмаҵуцәеи Иисус даанкыланы дырԥахт,
Нас аԥхьа Анна иахь дыргеит; избан акәзар Уи Каиафа диабхәан, убри ашықәс азы ԥхьаԥшьаҩыс иҟаз:
Ари Каиафа ажәлар рзы аӡә дыԥсыр еиҳа еиӷьуп ҳәа Иудеиаа ирабжьазгахьаз иоуп.
Иисус ишьҭаланы инеиуан Симон-Пиотри даҽа ҵаҩыки; аҵаҩы аԥхьаԥшьаҩы дидыруан, уи Иисус дицны аԥхьаԥшьаҩ иашҭа дынҭалт;
Пиотр ашҭа нҭыҵ ашә дадгылан. Нас, егьи аԥшьаҩ-еиҳабы иидыруаз аҵаҩы, ашәхьча иналаҳәаны Пиотргьы уахь дҭеигалт.
Убасҟан ари аҳҭы-ԥҳәыс, ашәхьча, Пиотр иалҳәоит: уаргьы Абри Ауаҩ иҵаҩцәа уреиуаӡами? Иара илаҭеикит: мап:
Абри аамҭазы атәцәеи амаҵуцәеи, ихьҭан азы, амца ҩеиқәырҵан рыҽдырԥхон. Пиотргьы убраҟа дрылагыланы иҽирԥхауан.
Аԥхьаԥшьаҩ Иисус диазҵааит иҵаҩцәеи ҵарас идирҵауази рзы.
Иисус аҭак ҟаиҵауан: Сара иаартны ауаа срацәажәауан; еснагь асинагогақәеи аныҳәарҭеи рҿы идсырҵауан, уаҟа енагь Иудеиаа еизауан, маӡала акагьы салацәажәауамызт;
Сара узсазҵаауазеи? Сара исҳәауаз заҳауаз уразҵаа; убарҭ ирдыруеит исҳәауаз закәыз.
Иара абас шааиҳәаз аиԥш, иааигәара игылаз амаҵурамҩаԥгаҩцәа иреиуаз аӡәы Иисус диҿасит, абас ҳәаны: ас аума аԥхьаԥшьаҩы аҭак шиуҭауа?
Иисус уи иеиҳәоит: исҳәаз бааԥсны иҟазар, излабааԥсу ҳәа; ибзиазар узысҿасуазеи?
Анна Уи деиқәԥах дҿаҳәаны дшыҟаз аԥхьаԥшьаҩы Каиафа иахь ддәықәиҵеит.
Симон-Пиотр иакәзар, дгыланы иҽирԥхауан. Ус, иара абраҟа, иарҳәоит: иҵаҩцәа уреиуаӡами уаргьы? Иара дазыразымхакәа иҳәоит: мап.
Аԥшьаҩ-еиҳабы итәцәа иреиуаз, Пиотр злымҳа ҿиҵәаз игәыцхәык, иҳәоит: сара сакәӡами Убри абаҳчаҟны уицны узбаз?
Пиотр ҩаԥхьа мап икит; иара убри аамҭазы арбаӷь акиҳәа ҿнаҭит.
Каиафа иҟнытә Иисус апреториахь дыргеит. Шьыжьын; урҭ апреториахь иҩнамлеит, амшаԥ ныҳәа аҿаԥхьа рхы хәымгарымшьаразы.
Пилат дара рышҟа дааҭыҵны иреиҳәоит: Абри Ауаҩ ихарашәтәуазеи?
Дара аҭакс иарҳәоит: Уи дыцәгьаҟаҵаҩымзар дуаҳҭарымызт.
Пилат иреиҳәоит: уахь, шәара шәахь дыжәга, шәаалаган шәзакәанԥҟарала иус шәыӡба. Иудеиаа ирҳәоит: ҳара аӡәгьы ишьра ҳақәиҭӡам,
Инаӡааит Иисус иажәа, иԥсышьахашаз азы рыхшыҩ азцартә аиԥш ииҳәахьаз.
Пилат убасҟан ҩаԥхьа апреториахь дныҩналан, Иисус дааԥхьаны иеиҳәоит: Уара Иудеиаа Ураҳума?
Иисус иаҭеикит: ари уара ухы иҭуҳәаау, мамзаргьы сыӡбахә егьырҭ иуарҳәоу?
Пилат иҳәоит: Сара Сиудеиума? Уара ужәлари аԥшьаҩеиҳабацәеи усырҭеит; иҟауҵазеи?
Иисус аҭак ииҭоит: Сара Саҳра ари аԥсабараҿтәым; Сара Саҳра ари аԥсабараҿтәи акәны иҟазҭгьы, смаҵуҩцәа рҽыршәарын Иудеиаа срыҭамхаразы; аха шьҭа Сара Саҳра аратәым.
Пилат Уи иеиҳәоит: нас Уара Уаҳаума? Иисус иаҭеикит: уара иуҳәоит Сара Сшаҳау; Сара сызиз, ари аԥсабарахьгьы сзааз аиаша азышаҳаҭразы ауп. Аиашарахьтә иаауа дарбанзаалакь Сара сыбжьы дазыӡырҩуеит.
Пилат Иара иеиҳәоит: изакәызеи аиаша? Абри наҳәаны ҩаԥхьа Иудеиаа рахь дындәылҵны иреиҳәоит: сара Абри Ауаҩ харак идны избом;
Шәара ҵасс ишәымоуп Амшаԥ азы аӡә дышәзоусышьҭларазы. Ишәҭахызар Иудеиаа Раҳ дышәзоусышьҭып?
Убасҟан дара зегьы ҩаԥхьа еибарҳәҳәеит, абас ҳәауа: иаушьҭтәу Ари иакәым, Варавва иоуп. Варавва дқәылаҩын.
Убасҟан Пилат ирыдиҵеит Иисус аҟамчы дыҵырхразы.
Нас аибашьцәа амаӷ гәыргьын ырқьақьаны ихадыргылт, ацәашәҵатә ҟаԥшь ишәырҵеит,
Иагьырҳәауан: угәырӷьала, Иудеиаа Раҳ! апҟаца-пҟацаҳәа иҿасуан.
Пилат ҩаԥхьа дындәылҵны иреиҳәоит: абар, Иара шәара шәахь ддәылызгоит, сара Уи изаҟаразаалакь харак шилсымбаауа шәдырразы.
Убасҟан Иисус дааҭыҵит амӷыш гәыргьын ихаргыланы, ацәашәҵатә ҟаԥшь ишәҵаны. Иагьреиҳәоит Пилат: абар, Абри Ауаҩ!
Аԥхьаԥшьаҩцәеи амаҵуцәеи Уи данырба еибарҳәҳәеит: дкыдҵа, дкыдҵа Иара! Пилат иреиҳәоит: шәара дганы дкыдышәҵа, сара Уи хара идны избом.
Иудеиаа уи иаҭаркуеит: ҳара азакәанԥҟара ҳамоуп, убри ҳзакәан ала Иара дыԥсыроуп, избан акәзар Анцәа Иԥас иҽыҟаиҵеит.
Пилат ари ажәа аниаҳа, еиҳагьы дшәеит,
Нас, ҩаԥхьа апреториахь дныҩналан, Иисус иеиҳәоит: уабатәида Уара? аха Иисус уи аҭак иимҭеит.
Пилат Уи иахь иҳәоит: сара соума аҭак ззыҟаумҵауа? Уара иузымдырӡои укыдҵара амчра шсымоу, ишсымоу иара убас уаужьра амчрагьы?
Иисус иаҭеикуеит: уара Сара сҿы мычра уоуамызт, хыхьынтә иуҭамызҭгьы; убри аҟнытә сузҭаз еиҳа агәнаҳа иқәуп.
Абринахыс Пилат Уи иаушьҭра дашьҭан. Иудеиаа ракәзар, еибарҳәҳәауан: уара Убри дауушьҭыр акьесар уиҩызам; аҳас зҽыҟазҵауа дарбанзаалакь акьесар диаӷоуп.
Пилат ас аиԥш иҟаз ажәа аниаҳа, Иисус даадәылиган, днеины Алифостротон захьӡу, Уриа бызшәала Гаввафа, аҭыԥ ҳаракы ҳәа изышьҭоу аӡбарҭа дҩықәтәеит.
Убасҟан Амшаԥ аҿаԥхьатәи хәашан, асааҭгьы фбан. Иагьреиҳәоит Пилат Иудеиаа: абар, шәара Шәаҳ!
Аха дара еибарҳәҳәауан: дга, дга, дкыдҵа Иара! Пилат иреиҳәоит: Шәаҳ иоума икыдысҵауа? Аԥхьаԥшьаҩцәа иаҭаркуеит: ҳара акьесар ида аҳ дҳамам.
Нас, аҵыхәтәан, Уи акыдҵаразы дриҭоит. Иисус дрыманы рҿынархоит.
Иџьар даҵақь Ахыбаҩ ҭыԥ захьӡыз, Уриа бызшәала Голгофа ҳәа изышьҭаз аҭыԥ аҟны днеит;
Убасҟан дагькыдырҵеит, даҽа ҩыџьа наҟ-ааҟ, Иисус агәҭаны.
Пилат аҩыра ҟаҵаны аџьар иахаиргылт. Ианын: Иисус Назареи, Иудеиаа Раҳ.
Ари аҩыра Иудеиаа иреиуаз жәпаҩык аԥхьауан, избан акәзар Иисус дахькыдыз аҭыԥ ақалақь иацәыхарамызт, иаргьы Ауриа бызшәалеи, Бырзен бызшәалеи, Аурым бызшәалеи ианҵан.
Аԥхьаԥшьаҩцәа Пилат иарҳәоит: Иудеиаа Раҳ ҳәа анумҵан, ианҵа Иара ишиҳәауаз ала: Сара Иудеиаа Сраҳуп.
Пилат ираҭеикуеит: сара изҩыз зҩит.
Иисус данкыдырҵа, аибашьцәа Уи имаҭәақәа ԥшьы-хәҭакны иршеит, доусы хәҭак-хәҭак иаӡауа; иҟан убас ахитонгьы; ахитон ӡахымызт, аханатә ишынеибакәыз исны иҟан.
Убри азы дара-дара еибырҳәеит: иԥаажәарым, аҵәы азҭаҳаԥсап, зтәы иагауа ила Аҩыраҿ иану наӡааит: сышәҵатәқәа дара-дара еизыршеит, схитон азы аҵәы ҭарыԥсон. Аибашьцәа абас ала иныҟәт.
Иисус иџьар амҵаны игылан Иара Иан, Иан лаҳәшьа, убас Мариа, Клеопа иԥҳәыс, Мариа Магдалина.
Иисус Иан, иара убас бзиа иибауаз иҵаҩык абраҟа ианиба, Иан илеиҳәоит: аԥҳәыс, иахьанахыс абри бара дбыҷкәынуп.
Нас аҵаҩы иеиҳәоит: абри уара Дуануп! абри аамҭа инаркны аҵаҩы Уи иара иахь дигеит.
Абри ашьҭахь Иисус, шьҭа зегьы шынаӡаз дыруа, Аҩыра иану ҟаларазы иҳәоит: аӡба сакит.
Абраҟа ӡы-маҭәарк бжьеила иҭәны игылан. Аибашьцәа ашәынгьар абжьеи аларчны аиссоп-ҵәы иахаҵаны иқьышә иқәыркит.
Иисус абжьеи агьама аниба, иҳәоит: инаӡеит! Нас, ихы лаикәарҽны, иԥсы ауишьҭит.
Убасҟан хәашан, Иудеиаа ацәеижьқәа асабшазгьы аџьар ишкыду иаанымхаразы избанзар уи асабша мыш дуун Пилат иҳәоит, икыдыз ршьаргәацәқәа ԥыҵәҵәаны икыдырхразы.
Абри ашьҭахь аруаа ааин, ицкыдыз рахьтә аԥхьа аӡәы ишьаргәацәқәа ԥырыҵәҵәеит, нас егьи.
Аха Иисус иҿы ианааи, дшыԥсхьаз анырба, ишьаргәацәқәа ԥырмыҵәҵәаӡеит.
Аха аруаа руаӡә Уи ивара аԥса налаикшеит, иара убасҟанҵәҟьа ашьеи аӡи аалыжжит.
Избаз абри дазышаҳаҭхеит, уи ишаҳаҭрагьы ҵабырг шаҳаҭроуп; идыруеит аиаша шиҳәауа шәаргьы иазхашәҵаразы,
Абри ҟалеит Аҩыра иану наӡаразы: Иара ибаҩ мхәашааит.
Даҽа ҭыԥк аҟны Аҩыра иаҳәоит иара убас: Убри, изларыкшаз, иҩаиҵаԥшып.
Абри ашьҭахь Аримафеитәи Иосиф, Иисус иҵаҩы, аха Иудеиаа дрыцәшәаны уи маӡазтәуаз, Иисус Ицәеижь акыдхразы Пилат диҳәеит; Пилат дазыразхеит. Нас дцаны Иисус Ицәеижь кыдихит.
Дааит иара убас Никодимгьы, уаанӡа ҵыхла Иисус иҭаахьаз, иагьааигеит шә-литрак рҟынӡа асмирнеи алоеи еилаҭәаны.
Нас Иисус Ицәеижь аашьҭырхын, Иудеиаа рыԥсыжшьала зыфҩы лаҳа-лаҳауаз ԥс-кәыршала иҭарыҳәҳәеит.
Иара дахькыдҵаз аҭыԥан баҳчак ыҟан, убра аӡәгьы дызҭарымҵацыз дамра ҿыцк аман;
Иисус убраҟа дҭарҵеит, Иудеиаа ирхәашан азы, адамрагьы ааигәан.
Амчыбжь актәи амш азы, ашацкыраз, макьана алашьцара шыҟаз, Мариа Магдалина заа адамраҿы дааит, иагьылбоит адамра ахаҳә адырҩрны ишыҟаз;
Дышзахәоз аиԥш дыҩны Симон-Пиотр иҿы, Иисус бзиа иибауаз егьи иҵаҩы иҿы днеины иралҳәоит: Иҳақәиҭу адамра дыҭганы дыргеит, дахьышьҭарҵаз ҳәагьы акагьы ҳаздыруам.
Убасҟанҵәҟьа, Пиотри егьи аҵаҩи аадәылҵны адамрашҟа рҿынархеит.
Аҩыџьагьы еибарҩны ицон; аха егьи аҵаҩы Пиотр иаҵкыс иццакны дыҩуан, адамраҿгьы аԥхьа днеит,
Ихы ларҟәны данҭаԥшы, аԥс-кәыршақәа шышьҭаз ибеит; аха адамра дҭамлеит.
Убри ишьҭарххны иааиз Симон-Пиотр адамра дҭалоит, ибоит аԥс-кәыршақәа рхала,
Убас Иара их-кәыршагьы, уи аԥс-кәыршақәа ирыламкәа хазы еикәарҳәны ишьҭан.
Убасҟан уахь дынҭалт егьи аҵаҩгьы, аԥхьа адамраҿы иааихьаз, иагьибеит, иагьазхеиҵеит;
Урҭ макьана Аҩырахьтә ирыздыруамызт Уи аԥсцәа рахьтә дгылараны дшыҟаз.
Абас, абри ашьҭахь, аҵаҩцәа ҩаԥхьа рышьҭахьҟа игьежьит.
Мариа лакәзар, адамраҿы дгыланы дҵәыуан; дышҵәыуаз, адамрахьы лхы аныналырҟә аамҭазы,
Илбоит Иисус Ицәеижь ахьышьҭаз ахани ашьапани итәоу ҩыџьа Амаалықьцәа.
Урҭ иларҳәоит: аԥҳәыс! бзырҵәыуазеи? Ираҭалкуеит: Исықәиҭу дыргеит, дахьышьҭарҵазгьы сыздыруам.
Абри ҳәаны лышьҭахьҟа данаахьаҳә, дылбоит убраҟа игылоу Иисус; аха Иисус шиакәыз лзымдырит.
Иисус илеиҳәоит: аԥҳәыс! бызҵәыуазеи? бзышьҭада? Лара ари дбаҳчааӡаҩыз џьшьа, иаҭалкуеит: аҳ! ддәылызгаз уара уакәзар, иҳәа Иара дахьыҟоу, сара дызгоит.
Иисус илеиҳәоит: Мариа! Лара днаизхьаҳәын илҳәоит: Раввуни! иаанагоит Арҵаҩы!
Иисус илеиҳәоит: быскьымсын, Сара макьана Саб иахь схамлацт; сашьцәа рахь бцаны иеиҭаҳәа: схалоит Сара Исабу иахь, шәара Ишәабу иахь, Сара Сынцәа иахь, шәара Шәынцәа иахь.
Мариа Магдалина дцаны Иҳақәиҭу дшылбаз, абасгьы шлеиҳәаз ралҳәоит.
Убри амчыбжь актәи амш ауха, ахәылԥаз, Иудеиаа ирыцәшәаны иҵаҩцәа ашә рхаркны иахьтәаз Иисус дыҩналоит, рыгәҭа дҩагыланы иреиҳәоит: аизыразра шәымазааит!
Абри ҳәаны инапқәагьы (ишьапқәагьы), иварагьы дирбоит. Иҵаҩцәа Иҳақәиҭу данырба, иеибаргәырӷьеит.
Иисус дырҩагьы иреиҳәоит: аизыразра шәымазааит! Саб сшааишьҭыз аиԥш, Саргьы шәара шәдәықәысҵоит.
Абри ҳәаны, ԥсыла днарыҭәҳәаны иреиҳәоит: Аԥсы Цқьа дшәыдышәкыл:
Уажәшьҭарнахыс зыгәнаҳа занашәыжьуа игәнаҳа ианажьхоит; зыгәнаҳа занашәмыжьуа имоу агәнаҳа иара изынхоит.
Фома, ажәаҩаҩык руаӡә, Иеициз ҳәагьы изышьҭаз, Иисус арахь данааиз дыҟамызт.
Егьырҭ аҵаҩцәа иарҳәоит: Иҳақәиҭу даҳбеит. Аха Иара иреиҳәоит: Уи инапқәа аҵәымыӷқәа рыхәрашьҭа анысымбаакәа, аҵәымыӷ ҭыԥқәа снацәала игәасымҭакәа, иварагьы снапы ҩҭасымкыкәа агәра сызгауам.
Аамшы аабжьысхьаны, иҵаҩцәа ҩаԥхьа аҩны ианыҟаз аамҭазы, Фомагьы дрыцҟан. Ашәқәа рхаркны ишыҟазгьы, Иисус дааҩналаны иҳәоит: аизыразра шәымазааит!
Нас Фома иеиҳәоит: унацәақәа ааганы снапқәа урыхәаԥш; унапы уааханы сваҵарақәа иҩарҭакы; ухамҵаҩымхан, ухаҵаҩыз.
Фома Уи иаҭеикит: Исықәиҭу, Исынцәоу!
Иисус уи иеиҳәеит: сазхауҵеит, избан акәзар уара субеит. Бзазара рымоуп сзымбакәа сазхазҵауа.
Иисус иҵаҩцәа рҿаԥхьа егьырҭ аџьашьатәқәа жәпак ҟаиҵеит, урҭ рыӡбахә ари ашәҟәы ианым;
Ари анҵоуп Иисус Анцәа Иԥа Христос шиакәу азхашәҵаразы, уи ахаҵаралагьы Иара ихьӡала бзазара шәымазааразы.
Абри ашьҭахь Иисус иҵаҩцәа Тивериадтәи амшын аҟны ҩаԥхьа дрызцәырҵит. Дцәырҵит абас:
Симон-Пиотри, Иеициз ҳәагьы изышьҭаз Фомеи, Галилеиатәи Кана иалҵыз Нафанаили, Зеведеи иԥацәеи, даҽа ҩыџьа иҵаҩцәеи еицыҟан.
Симон-Пиотр урҭ иреиҳәоит: ԥсыӡкра сцоит. Дара иаҭаракуеит: ҳаргьы ҳуццоит. Рҿынархан, иаарласны ашхәа иҩақәтәаны ицеит, аха аухантәарак акагьы рзымкит.
Ианаацәылашоз аамҭазы, Иисус агаҿа дыхгылан; аха иҵаҩцәа Иисус шиакәыз рзымдырит.
Иисус ус реиҳәоит: сыҷкәынцәа! уаҩ иифараҳәа акыр шәымоума? Дара иаҭаркит: мап.
Иара иреиҳәоит: акаҭ арӷьарахьтәи аганахь ишәыршә, ишәкуеит. Иагьдыршәит, акаҭқәа ҭгашьа рымамкәа ԥсыӡ рацәала ихьанҭахеит.
Убасҟан Иисус бзиа иибауаз аҵаҩы Пиотр иеиҳәоит: ари Иҳақәиҭу иоуп. Симон-Пиотр Уи Иҳақәиҭу иоуп ҳәа аниҳәа, ицәашәҵатә ааикәиршан, дыхтын азы, амшын иҽҩалаижьит;
Егьырҭ аҵаҩцәа, аԥсыӡ зҭаз акаҭ рҳәазауа шхәала иӡхыҵит, избан акәзар адгьыл рацәак иацәыхарамызт, ҩышә ра ирзынаԥшуа ибжьан.
Агаҿа ианнеи, ирбоит аԥырӷы еикәаӷӷа ишьҭаны, аԥсыӡгьы ачагьы убраҟа иақәны.
Иисус ус реиҳәоит: абыржәы ишәкыз аԥсыӡ аажәг.
Симон-Пиотр дцан акаҭ адгьыл ахь ихықәижьлеит, аԥсыӡ дуқәа рыла иҭәны, урҭ шәиҩынҩажәеи жәаха ыҟан; абасҟатәи ԥсыӡ шҭазгьы акаҭ ԥымжәеит.
Иисус иреиҳәоит: шәааи шьыбжьхьафара. Иҵаҩцәа рахьтә аӡәгьы игәаӷьны ари Уара уоума? ҳәа изиазҵаауамызт, Иҳақәиҭу шиакәыз рдыруан азы.
Иисус дааины ача аашьҭыхны ириҭоит, иара убас аԥсыӡгьы.
Иисус аԥсцәа рахьтә дгылеижьҭеи абыржә хынтәны иҵаҩцәа дрызцәырҵит.
Шьыбжьхьа анырфауаз Иисус Симон-Пиотр иеиҳәоит: Иона иԥа Симон! егьырҭ реиҳа Сара бзиа субауоу? Пиотр Уи иеиҳәоит: ааи, Иҳақәиҭу! Уара иудыруеит сара бзиа ушызбауа. Иисус уи иаҭеикуеит: ссарақәа хьчала.
Даҽазныкгьы иеиҳәоит: Иона иԥа Симон! бзиа субауоу? Пиотр Уи иеиҳәоит: ааи, Иҳақәиҭу! Уара иудыруеит сара бзиа ушызбауа. Иисус уи иеиҳәоит: суасақәа хьчала.
Ахынтә раангьы иеиҳәоит: Иона иԥа Симон! бзиа субауоу? Пиотр илахь еиқәнаҵеит бзиа субауоу? ҳәа хынтә дахьиазҵааз, иагьиеиҳәоит: Иҳақәиҭу! Уара зегьы удыруеит; иудыруеит бзиа ушызбауа. Иисус ус иеиҳәоит: суасақәа хьчала;
Иашала, иаша-ҵабыргла иуасҳәоит: уара уанқәыԥшыз умаҟа ухала иумӷауҵауан, иахьуҭахызгьы уцон; уанажәлакь, унапқәа еиҵухуеит, умаҟа даҽаӡәы иумӷаиҵоит, иахьуҭахымгьы уигоит.
Ари иҳәеит Иара ԥсышьас Анцәа дызлаҳараикуаз Пиотр ихшыҩ азишьҭразы. Абри ашьҭахь иеиҳәоит: уаала усышьҭаланы.
Пиотр иакәзар, данаахьаҳә ибоит ауаххьаан Иара игәы иҽадҵаны, Иҳақәиҭу! Уара узнаԥхауа дарбану ҳәа иҵааз, Иисус бзиа иибауаз аҵаҩы дрышьҭаланы дшаауаз.
Абри даниба, Пиотр Иисус иеиҳәоит: Иҳақәиҭу! ани?
Иисус уи иеиҳәоит: Сара саанӡа иара дыҟазаарацы сҭахызар, уара иузалои? уара Сара усхьыԥшы.
Абринахыс аишьцәа уи аҵаҩы дыԥсуам ҳәа ажәаны ирылаҩит. Аха Иисус уи дыԥсуам ҳәа имҳәеит, Сара саанӡа иара дыҟазаарацы сҭахызар уара иузалои? ҳәа ауп ишиеиҳәаз.
Уи аҵаҩы иоуп абри шаҳаҭра азызуа, иагьызҩыз; ҳара иаадыруеит уи ишаҳаҭра шҵабыргу.
Абри адагьы ирацәоуп Иисус иҟаиҵаз: урҭ зегьы ртәы ак бжьамыжькәа инарҭбааны ианҵазар, уи аҟара шәҟәы аԥсабарагьы иазкрым ҳәа сгәы иаанагоит. Амин.
Апостол цқьацәа русқәа
Раԥхьатәи сышәҟә аҿы, Феофил, иузызҩит Иисус иҟаиҵоз, идирҵоз зегьы ртәы,
Идҵақәа Аԥсы Цқьа ила Апостолцәас иалихыз ирыдҵаны ажәҩан ахь данхалоз аҽнынӡатә.
Иааӡабқәа рышьҭахь Уи абарҭ ауаа дырҭаауан, даргьы, ииашаҵәҟьаны, иԥсы шҭаз агәра ргартә аиԥш зегь рыла ирбарҭан, урҭ даҽа мыш ҩынҩеижәа дрызцәырҵуан, Анцәа Иаҳра аӡбахә рзеиҭаҳәо;
Зны, дара ааизганы, абри аҩыза адҵа риҭоит: Иерусалим шәаԥырымҵын, Ҳаб шәзықәиргәыӷыз, зыӡбахә шәасҳәоз иаара шәазыԥшыз;
Иоанн шәарҭ аӡаҿы шәиԥшьеит-шәӡааихит, уажәшьҭа, даҽа мышқәак рышьҭахь, Аԥсы Цқьа шәиԥшьараны-шәӡааихраны шәыҟоуп.
Иҵаҩцәа еинианы, рҽеидкыланы иазҵааит: Иҳақәиҭу, абри аамҭазы акәӡами Израилтәи аҳра еиҭанышьақәургыло?
Иара ус реиҳәоит: Аб имчхарала иалху аамҭеи амши рыҽҳәара адырра шәара ишәусу акы акәым;
Амала Аԥсы Цқьа данышәҭаалакь, илшара аншәоулакь, шәарҭ Иерусалим аҿы, Иудеиа зегьы аҿы, Самариаҿ, убас адгьыл зегьы аҟны шаҳаҭцәас шәысзыҟалоит.
Абри аниҳәа ашьҭахь, дара ишырбоз дышьҭыҵны ажәҩан ахь дхалоит, аԥсҭҳәа даҵәахуеит.
Рылаԥш еихмырсыӷь уи ихалара ишазыԥшыз, абар, маҭәа шкәакәала иеилаҳәаз ҩыџьа ахацәа аарыдгылт,
Абасгьы ҿаарҭит: шәарҭ, Галилеиаа! шәызгылоузеи абра, ажәҩан шәаҵаԥшуа? Шәара шәахьтә, абрантә, ажәҩан ахь ихалаз Иисус уажәы абраҟа ицара шәшалаԥшуа аиԥшҵәҟьа деиҭахынҳәуеит.
Абри ашьҭахь урҭ Елеонтәи ашьхантә илбааны Иерусалимҟа игьежьит, ари ашьхеи Иерусалими сабшатә ныҟәарак аҟара рыбжьан.
Ианыхынҳә, уада ҭбаа-ҭыцәк аҿы иеизеит, уаҟа иҟан Пиотри, Иакови Иоанни, Андреии, Филиппи Фомаи, Варфоломеии Матфеии, Иаков, Алфеи иԥа, Симон Зилот, иара убас Иуда, Иаков иашьа;
Урҭ еснагь аныҳәа-ныԥхьаразы иеиқәшәон, ирыцын аҳәсагьы ԥыҭҩык, иара убас Иисус Иан Мариеи Иара иашьцәеи.
Убарҭ амшқәа раан Пиотр, иҵаҩцәа рыгәҭа дҩагыланы иҳәеит,
Еизаны иҟан шәиҩеижәаҩык рҟынӡа: аишьцәа-хацәа! Иисус дызҭиз рԥыза Иуда изкны Давид иҿала абас ҟалараны иҟоуп ҳәа Аҩыраҿ Аԥсы Цқьа иҳәаақәиҵахьаз наӡар акәын;
Уи ҳара иҳалахәыз уаҩын, иаргьы ҳара ҳазҿыз даҿын, амаҵура мҩаԥигон;
Иҟаиҵаз ацәгьоура иаҭнихыз аԥарала адгьыл ааихәахьан, ҿыцха данлеи иара убраҟа дҟәыбаса дцеит, имгәа ԥжәаны, иқьамса ҭырбганы.
Иерусалим абри атәы зегьы ирдыруан, уи ахьыҟалаз аҭыԥгьы уа инхоз рыбызшәала Акелдам, мамзаргьы ашьаарҵәыратә дгьыл ҳәа азырҳәеит.
Аханатә Аԥсалтыр-шәҟәы иануп: абри аҭыԥ ҭацәааит, уаҟа нхарҭа-нҵырҭаны иҟамлааит, насгьы: амаҵуранагаӡараҿ иара иҭыԥ даҽаӡәы иааникылааит.
Убри аҟнытә иара ицынхәрас Иҳақәиҭу Иисус еснагь ицныҟәоз рыбжьарахьтә аӡәы далхтәуп
Иоанн имҩаԥигоз аӡӡаахра аамҭақәа инадыркны Уи ҳара данҳаҟәгаз амш аҽнынӡа ицыз аӡәы, абри ауаҩ ҳара ҳаиԥш иаргьы Уи ибзахара иԥсҭалара иазышаҳаҭу уаҩԥсызароуп.
Аҵәҭаԥсаразы рыӡбахә рҳәеит ҩыџьа: Варсава, мамзаргьы Иуст ҳәа изышьҭаз Иосифи Матфии.
Иагьныҳәеит, иагьырҳәеит: Иҳақәиҭу, Уара доусы игәы-иԥсы иҭоу здыруа, иҳаилыркаа абарҭ аҩыџьа рахьтә
Апостолтә маҵура заҭәоушьаз, зықәнага иақәшәараны иҟаз, иахьахәҭоу ицаз Иуда ицынхәрас иалухуа.
Нас аҵәы ҭарыԥсеит, аҵәы Матфи иқәшәеит, абри ала уи жәеизаҩык Апостолцәа дырхыԥхьаӡалахеит-дрыцлеит.
Игылт Аҩынҩажәеижәаба мшы, иҵаҩцәа зегьы еизыразны џьарак иеиқәшәеит.
Ус, ажәҩан ахьтә, аурҭ бааԥс абжьы угәалазыршәо бжьык аагеит, аҩны зегьы ҩнырҭәааны;
Аҵаҩцәа ирбеит ихха-ххаӡа зҽеиҩызшоз, мцабз лашараҵас доусы хаз-хазы ирхаԥхоз ашәахәабызқәа.
Дара зегьы убасҟан Ԥсы Цқьа доуҳала рхы-ргәы ҭәит, еиуеиԥшым абызшәақәа рыла ацәажәара иалагеит: Аԥсы Цқьа убри аҩыза алшара риҭеит.
Абри аамҭазы Иерусалим иеиуеиԥшым атәылақәа рахьтә еизаны иҟан анцәахаҵара злаз Иудеиаа.
Ажәлар неит ари ашьҭыбжь ахьгоз, урҭ ирзымбатәбарахеит доусы рыбызшәақәа рыла иахьцәажәоз.
Излаԥшуаз иалырҳәаара рзымдыруа иҵаауан: абарҭ ауаа зегьы Галилеитәқәаӡами-мшәан?
Ишԥаҟалеи, ҳарҭ зегьы хаз-хазы ҳхатәы бызшәақәа рыла урҭ ирҳәо ҳаҳауаны?
Ҳара ҳабжьара иҟоуп Парфианаа, Мидианаа, Еламитаа, Месопотамиатәи ауааԥсыра, Иудеиа, Каппадокиа, Понт, Асиа,
Фригиа, Памфилиа, Мысра ирықәынхо, Ливиатәи Киринеи акалҭқәа рахьтә иааз, Римаа, Иудеиааи ааигәа аиудеира здызкылази,
Критынтәи иааз, иара убас Арабцәа, арахь уԥшыр, урҭ зегьы ҳхатәы бызшәақәа рыла Анцәа иус дуқәа ишрылацәажәо ҳаҳауеит?
Ишанханы, ирҳәо иақәымшәо дара дара еизҵаауан: иаанагоузеи-мшәан ари зегьы?
Шьоукых алаф ахь ииаргон: урҭ амыцхә аҩы хаа, амаҷар рамхажәцәазар ҟалап.
Ус, Пиотр, иҩагылаз егьырҭ ажәеизаҩык дыруаӡәкны, ажәлар рышҟа ихы ҩарханы, бжьы ӷәӷәала ҿааиҭит: Иудеиааи Иерусалим иаланхо ауааԥсыра зегьи! абри атәы жәдыруазааит, сажәақәа шәырзыӡырҩ:
Шәара шәгәы ишаанаго аиԥш арҭ ауаа аҩы иашьым, насгьы макьана амш асааҭ хԥа роуп иҟоу;
Ари иаанаго аԥааимбар Иоил ииҳәаз аҟалара ауп:
Аҵыхәтәантәи амшқәа рзы, иҳәоит Анцәа, Сара Сдоуҳа ауаа зегьы ирызкасыршуеит, шәарҭ шәыҷкәынцәеи шәыӡӷабцәеи заа иҟалаша алацәажәара иалагоит, аҿар аџьашьатәқәа рзаатып, зықәрахь инеихьоу ракәзар иҟалашақәа иреиԥхыӡлашт;
Сара смаҵуҩцәа, стәы-ҳәсақәа Сдоуҳа рызкасырҵәоит, даргьы иҟалаша алацәажәара рызгәышьырҭахоит;
Хыхь, ажәҩан аҿы, иара убас адгьыл аҟны, ишәбарҭахоит адыргақәа ашьа, амца, аԥсҭҳәа еилачыра аиԥш иҩагыло алҩа:
Ишәықәиҭу хьӡи-ԥшеи згым имш ду, имш лаша гылараны ианыҟоу аҿаԥхьа, амра лашьцаҳаҳарахоит, амза шьаарҵәырахоит;
Иҟалоит убас: Ишәықәиҭу ихьӡ иашьапкуа дарбанзаалакь деиқәхоит.
Израил жәлар! шәырзыӡырҩ абарҭ ажәақәа: Назареи Иисус, Ахаҵа, дшынцәахылҵшьҭроу атәы Анцәа ишьақәирӷәӷәеит, ишыжәдыруа, шәшалаԥшыз аиԥш, инаигӡаз аус ӷәӷәақәеи узыршанхо ахҭысқәеи адыргақәеи рыла,
Анцәа заа ишҳәаақәиҵахьаз, ишибарҭахахьаз ала, Уи шәарҭ шәнапы даниҵеит, дшәымаидеит, аха шәара, закәан змам рнапала дышәшьит, аџьар даншәырҟацалт;
Аха Уи Анцәа дыбзеитәит, диргылт, аԥсра дампыҵихт, аԥсра дааннакылартә аиԥш мчра амоуит.
Аханатә Уи изы Давид иҳәон: сара ианакәзаалакь сҿаԥхьа Иҳақәиҭу дызбон, Уи сарӷьараҿ дыҟан, сара џьара акала сымлакҩакразы;
Сгәы ҭгәырӷьаауеит, сыбыз еснагь Уара убзырӡы атәы аҳәоит; сцәеижьгьы гәыӷрала иҭәуп,
Избан акәзар Уара са сыԥсы џьаҳаным иамоудом, Уара иуԥшьаз ауаҩы дурбаауам;
Уара аԥсҭазааратә мҩа сурбеит; Уҿаԥхьа гәырӷьарала сыҟоуп.
Аишьцәа-хацәа! агәра шәсыргоит ҳабацәа раб Давид, ҳашьҭракҩы, дшыԥсхьоу, анышә дшамардахьоу, уи инышәынҭра иахьа уажәраанӡагьы иҟоуп;
Уи дԥааимбарын, ишьҭрахьтә, ихылҵыз иреиуаз Христос аҳра ҭыԥ аҟны атәара шиаҭәашьахо ала Анцәа иахьтә иоухьаз ауасиаҭ ажәа ҳасаб азуа,
Ԥхьаҟа иҟалашаз атәы, Христос игыларатә далацәажәон, иҳәон Уи иԥсы џьаҳаным ишнымхо, ицәеижь баараны ишыҟам.
Абар, уажәы, Анцәа Иисус диргылт, ҳарҭ зегьы абри шаҳаҭцәас ҳамоуп.
Уи Анцәа имчхара ду ала, инапала дҳареикит, Иисус Иаб дзықәиргәыӷхьаз Аԥсы Цқьа иаҭәахеит, Анцәа уажәы шәызлаԥшуа, ишәаҳауа зегьы ҳәаақәиҵеит.
Давид ажәҩан ахь дхамлацызт, аха иҳәахьан: Иҳақәиҭу сара Исықәиҭу иеиҳәеит: сарӷьараҿ утәаз,
Уаӷацәа уҿаԥхьа асаара ишьамхнышгылартә иҟасҵаанӡа.
Убри аҟнытә Израилаа рыҩны зегьы, агәра ганы уҟаз, иџьарурҟацаз Иҳақәиҭу иакәны, Христос иакәны дҟазҵаз Анцәа шиакәу, Анцәа иахьтә дшааз.
Ауаа абри анраҳа, рыгәқәа ԥсаҳәеит, урҭ Пиотри егьырҭ Апостолцәеи иразҵаауа иалагеит: аишьцәа-хацәа, иҳашәҳәа, иҟаҳҵарызеи?
Пиотр ус раҭеикит: шәарҭ шәахьтә дарбанзаалакь имоу агәнаҳарақәа дрыхьхәааит, иҽӡааихааит, Иисус Христос ихьӡала игәнаҳарақәа ихихразы убасҟан Аԥсы Цқьа иахьтә аҳамҭа шәоуеит;
Ари аҭамзаара, шәыгәнаҳа шәанажьра, шәаргьы шәхәыҷқәагьы ақәыргәыӷуеижьҭеи акрааҵуеит, уимоу уи рзыԥшуп Иҳақәиҭу Ҳанцәа дзыԥхьо шәара ишәцәыхараны иҟоугьы;
Пиотр урҭ ргәырҽаниҵон, дагьрыҳәон: шәҽацәышәыхьча ауаҩытәыҩса икаҳара, иҽнымкылара.
Уи идҵа иҵаражәа гәаҳәарала издызкылоз рыҽӡаархуан, абри амш аҽны ахаҵара зауз рхыԥхьаӡара хнызқьҩык рыла иазҳаит;
Ахаҵара зауз зегьы гәацԥыҳәарала Апостолцәа рмаҵура, рыҿцаара, ачамхра, аныҳәарақәа рымҩаԥгара ирылахәын.
Дара зегьы Анцәа иҿаԥхьа ишәа-ӡыӡон; Апостолцәа Иерусалим иџьоушьашаз акыр ҟарҵон, иҟалашаз рдыргақәа ухшыҩ рзырышьҭуан.
Ахаҵара змаз зегьы еицыҟан, ирымазгьы еицырзеиԥшын, еицеиҩыршон;
Иртәыз-ирыҵакыз рынхарҭа дгьылқәа, рмал рҭиуан, зегьы ирзыршон, доусы иҭагылазаашьа зеиԥшраз ала;
Ес-иаашар аныҳәарҭаҿ, рыҩнқәа рҿы еизон, уаҟа гәаҳәарала, гәаартыла еиԥылон, ача ԥырҽуан, иеиқәгәырӷьо акрырфон,
Анцәа иҽхәаԥхьыӡ ҳәауа, жәлары зегьы рыбзиабара рыманы. Иҳақәиҭу ес-иаашар ихаҵара зауаз, иеиқәирхоз рхыԥхьаӡара иазирҳауан, Руахәама аилазаара ирҭбаауан.
Зны Пиотри Иоанни еицны аныҳәарҭахь ицон хәылԥазтәи аныҳәара аамҭазы, асааҭ жәба рзы.
Иара убасҟан, убра, аныҳәарҭа Ашә Ԥшӡақәа ҳәа изышьҭаз рҿы, дааргеит даниз аахыс грала адәы иқәыз ацыркь-хымхәа. Уи еснагь абри аҭыԥ аҟны дааганы дынрыжьуан, аныҳәарҭа иааҩныҵуаз дрыҳәон;
Аныҳәарҭа аҩналарҭаҿ Пиотри Иоанни аниба, урҭгьы дрыҳәо далагеит.
Пиотри Иоанни уи акыр изыԥшуан, нас Пиотр иҳәоит: арахь уҳахәаԥш.
Ахымхәа иблақәа ҭырхаха урҭ дырҿаԥшуан, џьара ак сырҭозар ҳәа дгәыӷны.
Пиотр ус иҳәоит: ахьи араӡни сымам, аха исылшараны иҟоу удысҵоит; Назареи Иисус Христос ихьӡала уҩагыланы уҿынаха.
Пиотр уи иарӷьамахәар ааникылт, дангылоз дицхрааразы, абри аамҭазы ахымхәа ишьаргәыҵеи ишьамх ҟәартәрақәеи ааӷәӷәахеит,
Иаргьы, ашырҳәа ишьапы дҩықәгылан, аныҟәара дналагеит, дрыцны аныҳәарҭахь иҿынеихеит, атрым-трым дышьҭыԥо, Анцәа дырҽхәауа.
Уа иԥшыз зегьы ирбеит уи дышьҭхысаа дышныҟәоз, Анцәа ибзырӡы ҳәауа.
Урҭ ари ауаҩ аныҳәарҭа Ашә Ԥшӡақәа ирылатәаны ауаа ирыҳәоз шиакәыз рдыруан, иҟалаз рзымбатәбаран, иџьаршьон.
Ацыркь-хымхәа Пиотри Иоанни дырԥыршәомызт, ажәларгьы, Соломон ибарҵа ҳәа изышьҭаз аҿы ирыкәша игылан.
Убасҟан Пиотр иҳәоит: Израил жәлар! уамашәақәа изыжәбоузеи абри ахҭыс, ҳара ҳамч-ҳалшарақәа рыла, ҳгәаҳәарала абри ауаҩ аныҟәара илшартә дҟаҳҵазшәа шәгәы изаанагоузеи?
Авраами, Исааки, Иакови Рынцәа, ҳабацәа Рынцәа хьӡи-ԥшеи ииҭеит Иара Иԥа Иисус, шәара Уи ишьра шәазыразны шәныҟәеит, Пилат иҿаԥхьа ицәа ԥышәҽит, Пилат Уи иоушьҭра дшазыразызгьы;
Шәарҭ Иԥшьаз, Ииашаз ицәа ԥҽны, ауаҩшьҩы ихы дақәиҭтәны дшәырҭаратәы шәныҟәеит,
Шәара Аԥсҭазаарахылаԥшҩы дышәшьит; аха Анцәа Уи иԥсы ҭеиҵеит, диргылт, ҳара уи шаҳаҭцәас ҳамоуп.
Уи Ихьӡ абри ауаҩ дарӷәӷәеит, мчы инаҭеит, избан акәзар уи абри Ахьӡ агәра игеит, ихеиҵеит, Иара иахьтә иаауа абри агәрагара, ахаҵара шәарҭ зегьы ишыжәбоз абри ахымхәа рыцҳа дахәышәтәит, ишьапы дықәнаргылт.
Сашьцәа, еилыскаауеит, шәаргьы шәхылаԥшцәагьы ари дырны ишыҟашәымҵаз,
Анцәа иԥааимбарцәа рыла Христос абас еиԥш иҟоу агәаҟра изыԥшуп ҳәа иаԥхьазгәеиҭахьаз наӡеит ауп.
Шәыҽшәырҭынч, шәныҳәа, шәызҵоу агәнаҳарақәа шәанаижьразы,
Убасҟан Иҳақәиҭу даҽа аамҭа гәырӷьахәк шәаҭәеишьоит дышәзылбааишьҭуеит ишәзикыз, ишәзалихыз Иисус Христос.
Аха Анцәа зегьы алиршараны ианыҟоу амшазы, иԥааимбар ԥшьацәа рыла зыӡбахә иҳәахьоу аамҭа ааиаанӡа, Уи ажәҩан аҿы дшыҟоу даанхоит.
Моисеи ҳабацәа абас реиҳәахьан: Ишәықәиҭу Шәынцәа шәара шәыбжьара, сара сшалиххьаз аиԥш, Ԥааимбарк далихуеит; зегьы рыла Убри иааиҳәо шәазыӡырҩла, шәацныҟәала;
Убри Аԥааимбар изымӡырҩуа дарбанзаалакь жәлары дрылыцҟьаахоит.
Самуил инаиркны, убас иара ишьҭахь иаагылоз аԥааимбарцәа зегьы рҿы ааихыхны ажәак рҳәацыԥхьаӡа абарҭ амшқәа шгыло атәы иалацәажәон.
Шәарҭ аԥааимбарцәа шәырхылҵшьҭроуп, Анцәеи шәабацәеи наҟ-ааҟ ирыбжьаз аиқәшаҳаҭра-аҳәахьа ирхырҿиаау абиԥароуп, Анцәа Авраам иеиҳәон: иухылҵшьҭраны адгьыл иқәынхо зегьы лыԥха роуеит.
Анцәа Иара Иԥа Иисус, иԥсы ҭаҵаны даниргыла, шәара дышәзынаишьҭит, лыԥха шәоуразы, шәус бааԥсқәа шәырҟәихразы.
Урҭ абас аҳәара ианаҿыз аамҭазы уахь инарыдгылт аԥшьацәеи аныҳәарҭа ахьчацәа реиҳабацәеи, асаддукеицәеи,
Урҭ ргәахы ԥнажәон, рхы рыхнахуан иԥсхьаз Иисус дгылеит ҳәа ажәлар рыхшыҩ ззырышьҭуаз, ирыладырҵәоз;
Убри аҟнытә иаанкыланы, изыхьчоз нарыдыргыланы шьыжьынӡа ҳәа иҭаркит, избанзар абри аамҭазы аилахәлара иалагахьан.
Ражәа иазыӡырҩуаз аӡәырҩы ахаҵара роуит; урҭ рхыԥхьаӡара уажәшьҭа хәнызқьҩык рҟынӡа инаӡон.
Адырҩаҽны Иерусалим иеизеит ахылаԥшцәеи, аиҳабацәеи, ашәҟәдырҩцәеи,
Уаҟа иҟан Аԥхьаԥшьаҩ Анна, Каиафа, Иоанн, Александр, убас аԥхьаԥшьаҩ иҭаацәара иреиуаз,
Урҭ рыгәҭа иҩаргыланы иразҵаауа иалагеит: иарбан мчылшароу ари шәзырҟаҵо, насгьы зыхьӡала иҟашәҵода?
Пиотр, Аԥсы Цқьа ила игәы-иԥсы наӡаны иреиҳәоит: ахылаԥшцәеи Израил жәлар реиҳабацәеи!
Иахьа абра, ахымхәа-рыцҳа абзиара изаауз азы, ихәышәтәразы аара ҳадышәҵозар,
Шәарҭ зегьы, иара убас Израил жәлар зегьы ижәдыруазааит: шәара иџьаршәырҟацаз, Анцәа зыԥсы ҭеиҵаз, иргылаз Назареи Иисус Христос ибзоураны абри ауаҩ шәҿаԥхьа дгылоуп ихьаабаақәа дрылганы, дхәышәтәны, деибга-еизҩыданы.
Уи аҩныргылаҩцәа рыблаҿ имааиз, рхы иадмырхәаз, аха хадара зманы иҟалаз хаҳәуп.
Дыҟам ари ажәҩан аҵаҟа даҽаӡәы, ауаа рзыҳәа абас иԥсеиқәырхагоу.
Иӡырҩуаз зегьы ирзымбатәбарахеит Пиотри Иоанни иаадырԥшуаз агәаӷьра, избан акәзар урҭ шәыҟәдырҩцәамызт, ауаа рыжәпара иалҵыз, џьаргьы ҵара иахымсыцыз шьоук ракәын; зегьы ирбарҭан Иисус иԥсы ҭаны адәы данықәыз ишицыз;
Зхьаа-баа иалдыргаз иакәзар, уигьы иара убраҟа дрыдгылан, ахылаԥшцәагьы ари акы рзамакуа иҟамызт.
Уаҳа ԥсыхәа аныҟамла, урҭ асинедрион ааншәыжь ҳәа рарҳәан, иандәылҵ, рхы еилакны аилацәажәара иалагеит,
Ирзаҳаӡбарызеи-мшәа абарҭ ауаа? еизҵаауан дара-дара. Иерусалим иаланхо ауааԥсыра зегьы ирдыруеит иҟарҵаз аџьашьахә атәы, ҳара аргама уи ҳзаҿагылом;
Ауаажәлар абри иазку ажәабжь еиҳа-еиҳа ирылаҵәо иаламгарц азы урҭ Уи ихьӡала ирҳәо, иддырҵо иацәыршәаны алацәажәара азин рымхтәуп.
Нас, ҩаԥхьа иаарыԥхьан, Иисус ихьӡала акы аура-аҟаҵара азин шрымху атәы рарҳәеит.
Аха Пиотри Иоанни аҭак ҟарҵеит: ишәҳәа, ԥсаҭала, ииашоу ииашаму Анцәа мап ицәкны шәара ишәҳәо анагӡара-ацныҟәара?
Ҳарҭ иаҳбаз, иҳаҳаз рылаҿымҭра ҳалшом.
Аха, нас, рымчра иацәыршәаны, наҟ иоурышьҭит. Урҭ ирыздырамызт ишахьдырхәышаз, избан акәзар ауаажәлар зегьы иҟалаз иалацәажәон, Анцәа иҽхәаԥхьыӡ рҳәон.
Зхьаа-баа иалдыргаз, иеибгартәыз ауаҩы иакәзар, ҩынҩеижәа шықәса днархыҳәҳәон.
Урҭ аноурышьҭ, ишиашаз рҩызцәа рахь ицеит, аԥхьаԥшьаҩцәеи аиҳабацәеи ирарҳәаз атәы рзеиҭарҳәеит.
Ирзыӡырҩуаз ари ажәабжь анраҳа, Анцәа иахь рыбжьы ҩҭыганы аныҳәара иалагеит: Зегьзку Анцәа, зымч-зылшара адунеи зегьы иахылаԥшуа! Уара иаԥуҵеит адгьыл, амшынқәа, убас урҭ ирҭоу зегьы!
Уара, ҳабацәа раб, Уара утәы умаҵуҩы Давид иҿала, Аԥсы Цқьа дизылбаарԥшны иуҳәеит: избан, Анцәа Ҵабырг дыззымдыруа абас ҿагылара зыруа, ажәларқәа амала башаӡа изықәгылоу?
Адгьыл аҿтәи аҳцәеи аԥызацәеи еидгыланы Иҳақәиҭу иҿагылоит, иҿагылоит Уи иалиххьоу Христос.
Абри ақалақь аҿы Ироди, Понти Пилати, Анцәа Ҵабырг дыззымдыруеи, Израил жәлари маӡала еидгылоит, Уара Умаҵуҩы Цқьа, ухәша зхьушьхьоу Иисус иҿагыланы,
Урҭ Уара заа иҳәаақәуҵахьаз нарыгӡаразы.
Иара уажәгьы, Иҳақәиҭу, иубоит урҭ ашәарҭара ҳашҭадыргыло, иҳаҭ амч-алшара, утәқәа, ҳамшәа-ҳмырҳа Уажәа рылаҳарҵәалартә аиԥш;
Ичмазаҩу, игәаҟуа унапы рыԥшьла, рхьаа иалыргала, аџьашьатәқәа ҳрыларԥшла, иҟалаша рдыргақәа цәыргала Иԥшьоу Уара Уԥа Иисус ихьӡала.
Рныҳәара ианалга, иахьгылаз, иахьныҳәоз аҭыԥ ааилахыџхыџит, абри аамҭазы Аԥсы Цқьа идоуҳала рхы-ргәы зегьы ааҭәит, абри ашьҭахь урҭ еиҳагьы ӷәӷәала Анцәа иажәа рыларҵәара иалагоит.
Ахаҵара змаз зегьы гәыла-ԥсыла еилахәын, еилаҵәан; аӡәгьы игәы иаанагомызт имаз амазара иара аӡә заҵәык имацара итәуп ҳәа, ирымаз рзеиԥшын, еицеиҩыршон.
Апостолцәа акырӡа рымҽхакны Иҳақәиҭу Иисус Христос дышгылаз атәы рыладырҵәон, иазықадақьуан; убри азы лыԥха дугьы рыман.
Урҭ рыбжьара дубомызт акы иазрыцҳаны иҟаз, избан акәзар аамҭа-аамҭала, адгьылқәеи аҩнқәеи змаз ауаа ирымаз ҭины, ирыҭнырхуаз аԥара наганы
Апостолцәа рҿаԥхьа асаара ишьҭарҵон; урҭ аԥарақәа доусы иҭагылазаашьа зеиԥшраз ҳасаб азуны еихыршон.
Убас, Иосиа, Кипр иалҵыз алевит, уи Варнава ҳәагьы ишьҭан, иаанаго: агәыжьжьара аԥа,
Имаз идгьыл ҭины иаҭныҵыз аԥара Апостолцәа рҿаԥхьа асаара ишьҭеиҵеит.
Ананиа захьӡыз хаҵак, зыԥҳәыс Сапфира ҳәа ларҳәоз аӡәы, идгьыл иҭиит,
Аха Ананиа иоуз аԥарақәа рыхәҭак ихазы иааникылт, иԥҳәысгьы абри атәы лдыруан, егьырҭ, иаанхаз аԥарақәа неиган, Апостолцәа рҿаԥхьа асаара ишьҭеиҵеит.
Аха Пиотр уи ус иеиҳәеит: Ананиа! аҩысҭаа абасҟак угәы-уԥсы дышԥарҭалеи, Аԥсы Цқьа дызжьоит ҳәагьы изақәуки, удгьыл ануҭи ашьҭахь иуоуз аԥарақәа рыхәҭак аанкыланы?
Мшәан уи адгьыл уҭиаанӡа уара иутәымзи, иаҭнухыз аԥарақәагьы уара уакәмыз изтәыз, иақәиҭыз? иузыргәаӷьызеи абри аҩыза амц? иудыруаз, мыцла узызныҟәаз ауаа ракәым, Анцәа иоуп.
Ананиа абарҭ ажәақәа шааиаҳаз, дылкаҳан дыԥсит; уаҟа игылаз зегьы шәаӡыӡеит.
Нас, иқәыԥшыз шьоук ҩагылан, ак лаикәдыршақәан, дыҩдәылган дыржит.
Хԥаҟа сааҭ ҵхьаны аиԥш, иԥҳәыс дааит, иҟалаз ҳәа ак лыздырамызт.
Пиотр уи длазҵааит: исаҳә, абасҟак ҳәа акәӡами шәыдгьыл шышәҭиз? Ааи, убасҟак ҳәа ауп, лҳәеит лара.
Пиотр ус леиҳәоит: ишԥажәгәаӷьи шәарҭ, наҟ-ааҟ шәеицәажәаны, Анцәа Иԥсдоуҳа ҳжьоит ҳәа алагара? ибаҳауама ашә ахьтә иааҩуа анҭ ашьҭыбжьқәа? урҭ зышьҭыбжьқәоу бхаҵа дыжны иаауа роуп, уажәы арахь иҩналоит, баргьы уахь бдәықәыргыларазы.
Абри аамҭазы ларгьы уа дыԥсны дҩарымҵаҳаит. Ус, иара убра иааҩналаз урҭ арԥарцәа ларгьы даадәылырган, дҩаганы лхаҵа длаиваржит.
Ауахәама иахьаҵанакуаз, иара убас ари атәы заҳаз зегьы аумаӡа ишәаӡыӡеит.
Апостолцәа ажәлар ирбо-ираҳауа рылшаратә дыргақәа цәырыргон, аџьашьатәқәа ҟарҵон, ахаҵара змаз зегьы Соломон ибарҵаҿ еизон.
Атәым уаа рахьтә аӡәгьы урҭ рышҟа анеира изыгәаӷьуамызт, ауаажәлар рыҟнытә даара ҳаҭыр шрымазгьы.
Абас шакәызгьы, ауааԥсыра рыҩнуҵҟа Иҳақәиҭу дхазҵоз ҳәсеи хацәеи рхыԥхьаӡара еиҳа-еиҳа иазҳауан, иацлон.
Ажәлар ачымазцәа амҩаду ахь инаргон, уаҟа ацәардаӷәқәа ирықәдырион, агәабанқәа ирыладырион, урҭ рааигәа-сигәа Пиотр даниасуаз аамҭазы, игага иадамзаргьы џьара ак рхьысразы.
Иерусалим акәша-мыкәша иҟаз ақалақьқәа рахьтә ауаа хыҵны иаауан. Урҭ ачымазцәа ааргон, иааргон иара убас аҩысҭаа дызԥырхагаз, убарҭ зегьы абраҟа ирхәышәтәуан, рхьаа иалдыргон.
Аԥхьаԥшьаҩ, убас асаддукеицәа реилазаара иалаз уҳәа зегьы абарҭқәа шьыцраха ирыст.
Урҭ аалаган Апостолцәа дырбаандаҩит, жәлар иреиуаз ауааԥсыра ахьҭаркуаз абахҭа иҭаркит.
Ҵхагәазы, Иҳақәиҭу Имаалықь дааин, абахҭа ашә ааиртын иҩҭигеит, иагьреиҳәеит:
Шәца, аныҳәарҭа ашҭахь, убраҟа ауаажәлар аԥсҭазаара ҿыц аӡбахә рзеиҭашәҳәала.
Ашьыжь шаанӡа урҭ аныҳәарҭа ашҭахь инеин, ишраҳәаз аиԥш ражәа ауаажәлар ирыладырҵәон. Аԥшьаҩ-еиҳаби уи изааигәази макьана абри атәы ҳәа акгьы рыздырамызт, урҭ ашьжьымҭан асинедрион, иара убас Израил жәлар реиҳабацәа еизыргеит, нас, Апостолцәа раагаразы ауаа дәықәырҵеит.
Урҭ уа ианнеи, уаҟа иҭакыз ҳәа уаҩ дрымбеит, нас, игьежьны иахьааиз
Ирарҳәоит: абахҭа ашәқәа аартышьа рымамкәа еиқәхаԥс иаркуп, уи зыхьчоугьы убраҟа ишгылац игылоуп, аха аҩнуҵҟа ҳаныҩнала уаҩԥс дҳамбеит.
Аԥхьаԥшьаҩи иахьҭакыз зыхьчоз реиҳаби егьырҭи ираҳаз рзымбатәбарахеит, иагьазҵааит иаанагозеи абри?
Абарҭқәа рышьҭахь аӡә дааин ус иҳәеит: шәарҭ абахҭа иҭашәкыз, уажәы аныҳәарҭа ашҭаҿ игыланы руаз ауаажәлар ирыладырҵәоит.
Убасҟан, ахьчаҩцәа реиҳабы, иуаа иманы дцан урҭ ааигоит, амчра рхы иадмырхәеит, ианааргоз ирыламкьысит, ажәлар ахаҳә иадыргар ҳәа ишәаны.
Апостолцәа асинедрион ахь инаргоит, аԥшьаҩеиҳабы рҿахәы рҿыхра далагоит, абас аиԥш ҳәауа:
Ҳарҭ ӷәӷәала шәгәышәҽанаҳҵеит абри ауаҩ иӡбахә ауааԥсыра идшәмырҵаларазы, ирылашәмырҵәаларазы, аха шәара шәҵара аӡбахә Иерусалим зегьы иахьышәыгӡоит, насгьы Уи Ауаҩ дызшьыз ҳара ҳакәушәа, ишьа ҳадушәа аара ҳадышәҵоит.
Пиотри егьырҭ Апостолцәеи аҭак ҟарҵеит: ҳара ауааԥсыра раасҭа Анцәа ҳаизыӡырҩуеит.
Ҳабацәа рабацәа Рынцәа шәара аҵла дадкнаҳаланы зыԥсҭазаара иалышәхыз Иисус иԥсы ҭеиҵеит, диргылт:
Анцәа иарӷьанапала Уи дҳареикит, Дхылаԥшыҩны, Деиқәырхаҩны дҟаиҵеит, Израил жәлар рыгәнаҳарақәа ранажьхартә аиԥш лшара роуразы.
Ҳара абарҭқәа зегьы шаҳаҭцәас ҳрымоуп, урҭ шаҳаҭс дырзыҟоуп Анцәа ихаҵара зманы иҟоу зегьы ираҭәашьоу Аԥсы Цқьа.
Абри заҳауаны уаҟа итәаз зегьы рыԥсахы еибакуан, урҭ рышьра, реимыжәжәара иазыхианы.
Абраҟа итәаз рхыԥхьаӡараҿ дыҟан афарисеицәа иреиуаз аӡәы, аԥҟарақәа рышьҭазааҩык, ажәлар рҿы ҳаҭыр змаз, Гамалиил ҳәа изыԥхьоз. Уи адҵа ҟаиҵеит Апостолцәа аамҭа кьаҿк аҩнуҵҟа адәахьы идәылыргаразы.
Нас абас аиԥш ҿааиҭит: Израилаа рхацәа! цқьа шәазхәыц абарҭ ауаа шәышрызныҟәаша.
Рацәакгьы ҵуам абраҟа Февда захьӡыз, даара акрыздыруаны зхы зыԥхьаӡоз уаҩык дыҟазижьҭеи. Уи ԥшьышәҩык рҟынӡа ауаа ихьыԥшит, иажәа иацныҟәеит, аха даныршь, ихьыԥшыз зегьы ӷәара-пара еимпит, русгьы башахеит.
Уи ашьҭахь дцәырҵит Галилеинтә иааз Иуда. Уи дааит ауааԥсыра ашәҟәы иананырҵоз аамҭазы, ааԥхьара ҟаиҵон ҿагыларала ақәгыларазы. Убригьы дҭахеит, ихьыԥшны иҟазгьы хаз-хазы инеимпит.
Убри аҟнытә, абри, иахьатәи аҭагылазаашьаҿ, ишәабжьызго: шәырҟәаҵ абарҭ ауаа. Иоушәышьҭ наҟ. Дара ззааԥсо аус ауаа ирыҿгоу, урҭ рыла иҳәаақәҵоу акы акәны иҟазар акгьы злымҵуа акоуп.
Ус акәымкәа, ари Анцәа иахьтә иаауа усзар, шәарҭ уи аанкылара шәымч ақәхом, шәхаҭақәа Анцәа шәиҿагылеит ауп.
Уи ииҳәаз агәра харҵеит. Урҭ Апостолцәа ааҩнаргалан, ирыпҟарц рыдырҵан, рцәа ӡы аанамго ирыпҟеит. Нас Иисус иӡбахә алацәажәара азин шрымху раҳәаны иоурышьҭит.
Апостолцәа асинедрион идәылҵит Иҳақәиҭу Иисус иҵыхәала ирыхҭнырҟьаз ахьрылаӡаз, абарҭ агәаҟрақәа иахьрыԥсахаз иеигәырӷьаны.
Урҭ ес-иаашар аныҳәарҭаҿ, иара убас аҩнқәа рҿы Иисус Христос изкыз агәырӷьаҿҳәаша жәабжь, ажәабжь бзиа рыладырҵәон.
Аҵаҩцәа рхыԥхьаӡара еиҳа-еиҳа иацло аҿанаанаха, Бырзентәылантәи иааны иҟаз Ауриацәа аҭыԥантәи Ауриацәа рахь агәынамӡара роуа иалагеит. Урҭ изларҳәоз ала есымшааиратәи афатәшараан рыҳәсеибацәа гәыгәҭажьхон.
Убасҟан жәаҩаҩык Апостолцәа егьырҭ аҵаҩцәа жәпаҩык ааизырган ирарҳәеит: ҳарҭ Анцәа иажәа рыларҵәара хырҩ азуны, игәыгәҭажьны афатә еихшара ҳзалагом.
Убри аҟнытә, ҳашьцәа, шәарҭ шәыбжьарахьтә иалышәх Аԥсы Цқьа илыԥха змоу, иҟәышу быжьҩыуаак, ҳара абри аус урҭ рнапы ианаҳҵоит;
Ҳхаҭақәа аныҳәареи Анцәа иажәа рыларҵәареи еиҳа аамҭа рзаҳкып.
Абри ажәалагала зегьы иргәаԥхеит, иалырхит Стефан, Аԥсы Цқьа илыԥха змаз ауаҩы, Филипп, Прохор, Никанор, Тимон, Пармен, Анцәа Ҵабырг дыззымдыруа мап рцәызкхьаз Антиохиатәи Николаи.
Апостолцәа урҭ ныҳәа-ныԥхьаны рнапқәа ҩархаркит.
Анцәа иажәа аҽарҭбаауан, ирылаҵәон, аҵаҩцәа рхыԥхьаӡарагьы Иерусалим лассы иазҳауан, уимоу егьырҭ адинқәа рыԥшьаҩцәа иреиуазгьы уи здызкылаз рацәан.
Анцәа илыԥха-гәаԥхареи илшареи рыла иҭәыз Стефан ауаажәлар аџьашьатәқәа, алшара-дыргақәа ирылаирԥшуан.
Убри аамҭазы зых иақәиҭу рсинагога ҳәа изышьҭаз иалахәыз, Либертиниантә, Киринеинтә, Александриантә, Киликиантә, Асиантә иааны иҟаз шьоукы Стефан иусура иаԥырхагахо, иҿагыло иалагеит;
Аха уи иажәа ианыԥшуаз Адоуҳаи аҟәыӷареи рылшара аасҭа иҿадыргылоз ахарақәа зегьы мчыдан, иԥсадан.
Уаҳа анрылымша, урҭ маӡала ауаа азыҟарҵеит мыцла ицәа ԥырҽразы, абжьагара ҟарҵон Стефан Моисеии Анцәеи ирџьон ҳәа рҳәаразы.
Урҭ ирылшеит ауааԥсыреи, аиҳабацәеи, ашәҟәдырҩцәеи рганахь риагара, рхыхра. Абас ала ихыхыз, иаахәаз ауаа Стефан даанкыланы асинедрион ашҟа днаргоит.
Ицәырҵит мыц-шаҳаҭра зуаз ауаа, урҭ ирҳәон: уи еснагь аныҳәарҭеи азакәанԥҟарақәеи дырҿагыланы дцәажәоит,
Ҳара иҳаҳауан уи Назареи Иисус аныҳәарҭа ахаҭагьы цҟьашәҟьа игараны иҟоуп ҳәа шиҳәоз, Моисеи иаҳзынижьыз аҵасԥҟарақәа раԥыхра, рыԥсахра гәҭакыс имоушәа дшалацәажәоз.
Асинедрион иалахәыз зегьы игәцаракны Стефан изыԥшуан, ирбон Амаалықь ихы-иҿы еиԥш ихы-иҿы зегьы шылашоз.
Абри ашьҭахь Аԥхьаԥшьаҩ Стефан диазҵааит: ииашоума иудырҵо абри аара?
Стефан даацәажәт: ҳашьцәеи ҳабацәеи! Сшәыҳәоит шәысзыӡырҩразы. Ҳабацәа раб Авраам, Месопотамиа данынхоз, Харранҟа дцараны даныҟаз аамҭазы, хьӡи-ԥшеи Рынцәа диҭаан,
Иеиҳәеит: иааныжь утәыла, уҩны-угәара, ууажәлар ааныжь, уҿынаха Сара иусырбо атәылахь.
Авраам Халдеиаа рыдгьыл аанижьын, анхара-анҵыразы Харран дахылт. Авраам иаб даныԥсы ашьҭахь, Анцәа уи абыржәы шәара шәахьынхо атәылахь диаигоит.
Анцәа абраҟа уи ишьапҭыԥ иааннакылашаз аҟарагьы дгьыл иимҭеит. Аха дақәиргәыӷит ихылҵраны иҟаз џьынџьла абри атәыла шраҭәахоз ала, убасҟантәи аамҭазы Авраам хҭылҵ дышимамызгьы.
Анцәа уи иеиҳәоит иухылҵуа абиԥара гәеигәеиуа, итәцәаны, хақәиҭра рымамкәа ԥшьышә шықәса атәым-тәыла иалахоит,
Аха Сара, иҳәоит Анцәа, убарҭ тәцәас иҟазҵаз ажәлар ахьсырхәуеит, даргьы убри атәыла иалганы, абра, сахьгылоу аҭыԥ аҿы, сымаҵ руртә, исеихырхәартә иҟасҵоит.
Абри ашьҭахь аиқәшаҳаҭра, аидгылара рыбжьарҵеит, уи дыргас иаман аԥхьатәхсара. Авраам раԥхьа ихшаз Исаак иаԥхьатәхсара наигӡеит даниз ашьҭахь аабатәи амш аҽны. Исаак дихшоит Иаков, Иаков ихҭылҵуеит жәаҩа абиԥара раԥхьагылаҩцәа, абацәааиҳабацәа.
Урҭ рашьа Иосиф иҵашьыцны тәык иаҳасабала Мысраҟа дырҭиуеит. Аха уи Анцәа дицын,
Дзықәшәоз зегьы рҿы дицхраауан. Анцәа уи аҟәыӷара ду илеиҵеит, Мысраа раҳ рфараон дигәаԥхартә аиԥш алшара ииҭеит. Афараон Иосиф Мысра зегьы, иара убас афараон ихаҭа ихан-хьыҵәцара ирхылаԥшуаз аӡәы иакәны дҟаиҵеит.
Абри ашьҭахь Мысра зегьы аҿы, Ханаан аҿы амлакра ҟалеит, ари урҭ рзы рыцҳара духеит, ҳабацәа рабацәа ирфо-иржәуа рмоуа иқәхеит.
Иаков Мысраа ачарыц рымоуп ҳәа аниаҳа, иҷкәынцәа убрахь идәықәиҵеит. Убасҟан ауп урҭ раԥхьаӡа акәны Мысра ианнанага.
Аҩынтә раан ианнеи, Иосиф иашьцәа иҽыдирдырит, абри ашьҭахь афараонгьы Иосиф ҭахцәас имаз рыӡбахә еиликааит.
Анаҩс, Иосиф иаб Иаков ишҟа ауаа ишьҭит ҭаацәала иара иахь иааразы, абри аамҭазы уи ихылҵшьҭра хынҩеижәеи жәохәҩык ыҟан.
Иаков Мысра дааит, иаргьы, егьырҭ ҳабацәагьы убраҟа иԥсит;
Рыԥсыбаҩқәа Сихемҟа иааганы, уаанӡа Авраам Еммор Сихем иԥацәа араӡны ахҭынҵаны ирымихәҳахьаз адгьыл аҿы анышә иарҭеит.
Анцәа Авраам дзықәиргәыӷыз аамҭа ааскьон, Мысра иҟаз ажәлар рхыԥхьаӡарагьы ацлара иаҿын.
Ус, ишааиуаз, дықәгылт даҽа аҳак, даҽа фараонк, уи Иосиф ихы-иҵыхәа ҳәа егьиздырамызт.
Аҳ ҿыц ҳауаажәлар цәгьахәыцрала дырзыҟан, ҳашьҭра иеиуаз зегьы кҿацаланы иман. Даҽакы-даҽакы акәым, ирыхшоз асабицәаҵәҟьагьы дәылганы адәахьы икармыжьыр иуамызт, урҭ уаҟа иԥсуан, ҳашьҭрадахон.
Абри аамҭазы диит Моисеи. Уи Анцәа иҿаԥхьа уамашәаҵәҟьа иԥшӡаз сабин. Иан раԥхьатәи ахымыз раан, аҩны, иаб иҩнаҭаҿы, лгәыҳәԥы иҿалҵон, длааӡон.
Абри ашьҭахь днаганы аӡиас аԥшаҳәаҿы дынлыжьуеит, уи абрантә афараон иԥҳа дылгоит. Длааӡон илхылҵыз аӡә иеиԥш.
Моисеи ихаантәи Мысра иамаз аҵарадырра аганқәа зегьы рыла дааӡан, аҿаԥыц ӷәӷәа иҿан, иажәаҿгьы, иус аҿгьы деицнаган.
Ҩынҩеижәа шықәса анихыҵ иҭаххеит Израилаа иреиуаз иашьцәа ибарц-иаҳарц.
Зны, урҭ ахьахыз днеины дшыҟаз, ибеит Мысратәык Израилаа иреиуаз аӡәы залымдарала дышизныҟәоз. Моисеи иҭаххеит Израилтә дихьчарц, дидгыларц, убри аҟнытә Мысратә дишьуеит.
Иара ус игәы иаанагон иашьцәа деилыркаарызшәа, Анцәагьы абарҭ ауаа ргәаҟрақәа ралгараҿы хархәара изиурызшәа, аха урҭ ирзеилымкааит.
Адырҩаҽны Моисеи ибеит дара иреиуаз ҩыџьа ауааԥсыра шеибапҟоз, ишеибарԥсуаз. Уи урҭ реиныршәара иҽазикит. Мшәан, шәарҭ шәеишьцәами, даҿын иара, избан, шәеиҿагыланы шәзеисуа, шәзеибарԥсуа?
Зашьа иеисуаз руаӡә, Моисеи днаигәҭасын, ҿааиҭит: уара ҳарҭ хылаԥшҩыс, ӡбаҩыс уҳазҭада?
Издыруада, иацы Мысратәи ауаҩы дшушьыз аиԥш, саргьы сушьырц уҭахызар?
Абас заҳаз Моисеи ихы ицәымыӷханы дцоит Мадиамҟа, дыҟоуп аҳәаанырцәынтә инеиз аӡә иаҳасабала. Абраҟа уи ҩыџьа аҷкәынцәа иоуит.
Абри ашьҭахь ҩынҩеижәа шықәса анҵы, Моисеи Иҳақәиҭу Имаалықь диҭааит Синаи ашьхаратәи ацәҳәыраҿ еилабылуаз ачықь-мцабз далибааит.
Моисеи иибаз акырӡа иџьеишьеит. Уи ԥыҭк аҟара уахь днаскьоит, иаҳауеит Иҳақәиҭу ибжьы:
Сара уабацәа Рынцәа Соуп, Авраами, Исааки, Иакови Рынцәа Соуп. Моисеи дшәаӡыӡоит, уахь илаԥш арԥшраҵәҟьа изымгәаӷьуа.
Иҳақәиҭу ус иеиҳәоит: уеимаақәа ушьх, избанзар уахьгылоу аҭыԥ ҭыԥ ԥшьоуп,
Избоит Суаажәлар Мысра бӷеиҵыхра шрырымҭо, ишдыргәаҟуа, исаҳауеит урҭ рқьыбжьы, Сара сааит урҭ рхы иақәиҭыстәырц. Абри азы Мысраҟа удәықәсҵоит, уца убрахь.
Арҭ ажәақәа заҳауа урҭ ирыдрымкылаз уара ҳарҭ хылаԥшҩыс, ӡбаҩыс уҳазҭада? ҳәа зарҳәаз Моисеи иоуп, амаӷра чықь аҿы Анцәа уи Амаалықь диирбеит еиҳабыс, еиқәырхаҩыс амҩа дшықәҵахо ирдырны.
Моисеи иуаажәлар Мысра иалигеит. Уи Мысраа ртәылаҿ, Амшын Ҟаԥшь аҟны аџьашьатәқәа ирылаирԥшуан, адыргақәа дирбон, нас, ҩынҩеижәа шықәса ацәҳәыра-сакараҿ.
Ари Моисеи Израилаа абас еиԥш разҳәаз иоуп: Иҳақәиҭу шәуаажәлар рыбжьарахьтә, ишәеиуоу рахьтә, Аԥааимбар дышәзааишьҭраны дыҟоуп, зны сара сшааишьҭыз, сшықәиргылаз аиԥш. Убри шәизыӡырҩла.
Уи Синаи ашьхараҿ Амаалықь изааиртыз ажәабжь ацәҳәыраҿы еизаны игылаз ҳабацәа рабацәа ирылазҳәаз иоуп, ԥсҭазаарала иҭәу урҭ ажәақәа идикылт ҳара ҳҟынӡагьы иааӡарц, иҳаҳарц.
Аха ҳара ҳабацәа усҟан уи изымӡырҩит, ҩаԥхьа гәыла-ԥсыла Мысраҟа агьежьра рҭаххеит,
Урҭ Аарон иарҳәон: иаҳзаԥҵа анцәахәқәа ԥхьаҟа ҳазгаша, Мысра ҳалызгаз Моисеи ихьыз-иҵалаз ҳара иҳаздырам.
Усҟан урҭ аалаган, ақабла асахьа аҭаны изымҵаныҳәашаз ныхак ҟарҵан аԥсаҭатәқәа азаарго иалагеит, нас, абри рнапылаҟаҵамҭа аҿаԥхьа иеицгәырӷьон.
Анцәа урҭ изқәа реиаирхеит, изеихырхәалац жәҩан иаланы ирбауа иреихырхәалааит ҳәа дырԥырҵит, абри атәы аԥааимбарцәа ишырыҩуаз аиԥш: шәарҭ, Израил ҩнаҭа иеиуоу! ҩынҩеижәа шықәса рыҩнуҵҟа зныкыр шьтәыс, ԥсаҭатәыс шәара ишәымҭаны ацәҳәыраҿ акыр збахьоума?
Шәара шәахьынеиҭаҵ-ааиҭаҵуаз Молох имшьамба-қьала шәаҵан, нцәахәыс ишәыԥхьаӡоз Ремфан иеҵә-сахьа ныҟәыжәгон, убас хаҳәи-мҿи ирылхны иҟашәҵаз амаҭәарқәа убарҭ зегьы шәрымҵахырхәон. Убри аҟнытә Вавилон анҭыҵ шәахызгоит.
Ҳара ҳабацәа ацәҳәыра-сакараҿ ақьала-ршаҳаҭга, ақьаланыҳәарҭа рыман. Уи ҟаҵан Анцәа Моисеи ииҭахьаз аҳәахьала, Моисеи ихаҭа уи асахьа шыгәникылахьаз ҳасаб азуны.
Ҳабацәа ари ақьала-ныҳәарҭа рыдыркылт, Иисус иаԥхьагыларала уи наргеит рнапаҵаҟа иҟалаз атәылаҿ, Анцәа абри аҭыԥ аҟны уаанӡа инхоз ажәларқәа ахьықәицахьаз. Аныҳәарҭа-қьала абраҟа Давид иаҳра иалагаанӡа игылан.
Анцәа Давид бзиа дибон, убри аҟнытә Давид Уи диҳәоит Иаков Инцәа дызхылашаз аҩны аргылара азин ииҭаразы.
Уи игәы иҭаз аҩны изиргылт Соломон.
Аха Хыхь Иқәтәоу дахьаху ауаа идыргылаз аныҳәарҭақәа рҿы акәым. Аԥааимбар абри аҵыхәала иҳәоит:
Ажәҩан Сара қәтәарҭас исымоуп, адгьыл шьаргәыҵас. Иарбан ҩну шәара исызшәыргыларц ишәылшо, иҳәоит Иҳақәиҭу, мамзаргьы иарбан ҭыԥу ԥсшьарҭас исзалху?
Сара снапала акәӡами зегьы шаԥҵоу?
Шәарҭ, агәымбылџьбарақәа! аԥандақәа, згәы разым, злымҳақәа ҽеик раҳарц зҭахым! шәабацәа шыҟаз аиԥш шәыҟоуп, шәарҭ еснагь Аԥсы Цқьа шәиҿагылоуп:
Дыҟазма знымзар зны ԥааимбарк, шәабацәа гәаӷла изышьҭамыз? урҭ Аиашахаҵара змоу дгылараны дыҟоуп ҳәа зҳәоз зегьы ршьуан, уажәы, аа, абар, шәарҭ Уи ихаҭа дышәнаԥхеит, дызшьыз шәакәхеит.
Шәара шәзықәныҟәашаз азакәанԥҟара аԥҵан, Амаалықьцәа рыла еиҭаҳәан, аха шәара уи шәацымныҟәеит.
Абас аиԥш иҟоу анраҳа, урҭ агәаӷ икны иаго иалагеит, рхаԥыцқәа аҿҿа-ҿҿа рыҵгон.
Стефан иакәзар, ихы-игәы зегьы Аԥсы Цқьа идоуҳала иҭәын. Уи дыԥшуан хыхь, ажәҩан ахь, уаҟа Анцәеи уи иарӷьараҿ игылаз Иисуси рдура, рыбзиара ибарҭан.
Иагьиҳәеит: абар, избоит жәҩангәашәԥхьара дызбоит Анцәа иарӷьараҿ игылоу Ауаҩытәыҩса Иԥа.
Убасҟан урҭ еицҿакны еибарҳәҳәеит, рнацәкьарақәа рыла рлымҳақәа рыџьгәеит, нас иара ишҟа ашырҳәа иеихеит иқәлеит;
Ақалақь далган дганы, ахаҳә дадырго иалагеит. Ари иалахәыз хыхьтәи рымаҭәақәа ршәыхны, Савл захьӡыз арԥыс қәыԥшк иҿаԥхьа асаара ишьҭарҵеит.
Урҭ Стефан ахаҳә данадыргоз аамҭазы, иара дныҳәа-ныԥхьауан, абас аиԥшгьы иҳәон: Иҳақәиҭу Иисус! иудкыл сыԥсы.
Нас иара убраҟа днеизҟәаҿит, ибжьгьы ааҭигеит: Иҳақәиҭу! абри агәнаҳа иҟарҵаз рыхҭнумҟьан, рымдырра иаҭоумҵан. Абарҭ ажәақәа ҳәаны иԥсҭазаара далҵит.
Савлгьы уи ишьра дазыразын. Убарҭ амшқәа раан Иерусалим ахаҵаҩцәа ӷәӷәала рышьҭазаара, рыԥхаҵара аԥшьгахеит. Апостолцәа рыда зегьы Иудеиеи Самариеи иахьрыҵаркуаз еихеит, иқәҵит;
Здин ҳаҭырла иазыҟаз ауаа Стефан дыржит, ӷәӷәала рхы-ргәы далырсны, алаӷырӡ цаҳә-цаҳәақәа иқәыԥсаны.
Савл иакәзар, ауахәама дазыӷьашкит, ашьҭазаара, абашьра далагеит. Уи ҩнык ааимданы даҽа ҩнык дыҩналон, ҳәсеи хацәеи кны абахҭақәа ирҭеикуан.
Зҭыԥқәа ирыхцаз ракәзар, урҭ ахьнанагалакгьы, Анцәа иажәа рыладырҵәон, иқадақьуан.
Самариаа рықалақь аҿы инеиз Филиппгьы Христос иӡбахә рылаирҵәон, иҵара дирҵон, дуазҳәон.
Филипп данцәажәоз аамҭазы, ажәлар рлымҳа кыдҵаны изыӡырҩуан, ирбон излаирԥшуаз, иҟаиҵоз аџьашьатәқәа, рыхшыҩ ззишьҭуаз адыргақәа.
Аҩысҭаа дызԥырхаганы иҟаз ирылаз аԥсы ҟьашь, аԥсы ҳарам рылицон, усҟан урҭ арҵәаа-сырҵәаа еибарыҳәҳәон; змаха-шьаха зызмырҵысуаз, ицыркьуаз еибгеитәуан, ихәышәтәуан.
Ақалақь иаланхоз ауаа аума еибаргәырӷьон.
Ақалақь аҟны дынхон ауаа зыршанхоз, иџьаршьоз Симон захьӡыз аҟҩы, адырҩы. Уи излаирԥшуаз дызлацәажәоз Самариаа зегьы џьашьатәыс ирыман. Ихаҭагьы даара иҟаза дууз, акыр здыруаз аӡә иакәны ихы иԥхьаӡон.
Инагаз-инагамыз ауаа, хәыҷи-дуи абри ауаҩ дџьаршьон, длакәыршьон, абасгьы ҳәауа: Анцәа имчхара дуӡӡа илнаршо акоуп абри ауаҩ илоу.
Ауаажәлар еибарсуа ишьҭан, избан акәзар уи еснагь ирзымбатәбарахашаз иалаирԥшуан.
Абри ақалақь иаланхоз ауаа Филипп иажәа, иуаз ианазыӡырҩы, ираҳаз агәра ргеит, агәра ргеит Анцәа Иаҳратәы, Иисус Хрситос итәы, ҳәсеи-хацәеи аӡәырҩы рыҽӡаархит.
Симонгьы абри агәра иган аӡӡаахра идикылт. Уи Филипп дааицрымшәаӡо дишьҭан, иҟаиҵоз аџьашьатәқәа, излаирԥшуаз адыргақәа лакәишьон.
Иерусалим иҟаз Апостолцәа Самара иаланхоз Анцәа иажәа рыдыркылт ҳәа анраҳа, Пиотри Иоанни убрахь идәықәырҵеит.
Урҭ уаҟа инеины аныҳәа-ныԥхьара хацдыркит, ҿыц ахаҵара зауз ауааԥсыра Аԥсы Цқьа дырзылԥхарц.
Избан акәзар урҭ Иҳақәиҭу Иисус ихьӡала аӡы ишӡаахызгьы, макьана дара рахьтә аӡәгьы доуҳа изылбааԥшны иҟамлацызт.
Рнапқәа урҭ ианырхарк, ианрыхьдырс, Аԥсы Цқьа дырзылбааԥшит, дрыдыркылт.
Симон Аԥсы Цқьа илбааԥшра, иҭаара алзыршоз Апостолцәа иухаркуа рнапқәа шракәыз анидыр, урҭ аԥара рыдигало далагеит,
Иреиҳәон: саргьы исышәҭ абри аҩыза алшара, снапқәа зхаскуа, изыхьсырсуа Аԥсы Цқьа дырҭаауа иҟаларазы.
Аха Пиотр аҭак ииҭоит: Анцәа илшара раӡныла иаасхәоит ҳәа угәы иаанагазар, уԥарақәа уара иуцҭахааит, иуцыԥсааит.
Уара азин умам ҳара инаҳагӡо амаҵура аҩыза анагӡара, избан акәзар макьана Анцәа иҿаԥхьа угәы-уԥсы иаша-ҵабыргла иҟам,
Ацәгьара бааԥсы, агәнаҳарақәа иумоу урыхьхәы, Анцәа уиҳә, уиашьапкы, издыруада усҟан угәы-уԥсы ирҭоу уанаижьыр,
Сара избоит макьана ашҳами амци рыла ушеибарку, урҭ ушрымпыҵаку.
Абри аамҭазы Симон уи аҭак иҭауа, диашьапкуа далагоит: шәсызиҳә Иҳақәиҭу, схы-сыԥсазы, абри, шәызлацәажәауаз рыла, хара смоуразы.
Урҭ абраҟа абас еиԥш шаҳаҭра руан, руаз рҳәон, Анцәа иажәа рыладырҵәон. Нас Иерусалимҟа ихынҳәит, амҩан иахьаауаз Самариатәи ақыҭақәа рҿы агәырӷьаҽҳәаша жәабжь Аевангелие иалацәажәон, уи абзырӡы рҳәон.
Иҳақәиҭу Имаалықь Филипп иеиҳәоит: уҩагыл, ашьыбжьон Иерусалимынтә Газаҟа узго иҭацәны иҟоу амҩахь унеи.
Филипп уахь иҿынеихеит, дышнеиуаз, амҩан, Ефиопиатәи ауаҩ раҟәа диԥылт, уи Ефиопиаа ракрал-ԥҳәыс илтәыз Кандакиатәи аҳҭынраҿы акыр зҵазкуаз амаҵура иман, лыхазынаҭрақәа зегьы дреиҳабын, Иерусалимҟа мҵахырхәара дыҟан,
Уажәы уахьынтә дхынҳәны иҩныҟа даауан. Иҽыуардын дахьақәтәаз аԥааимбар Исаиа ишәҟәы аԥхьара даҿын.
Филипп иҭааз Адоуҳа иҵанаҳәеит: абри аҽыуардын ашҟа унеи, уавагыланы уҿынаха.
Филипп ашырҳәа аҽыуардын днадгылт, иаҳаит аӡәы аԥааимбар Исаиа дызлацәажәоз дшаԥхьоз: узыԥхьо атәы узеилкаауама? дҵааит иара;
Излеилыскаарызеи, иаанаго абас-абас ауп ҳәа зҳәо акы умаҳакәа? аҭак ҟаиҵеит уи, дҩыхәнаны иара дидтәаларазы Филипп дааԥхьаны.
Араҟәа иакәзар Аҩыраҿ абас еиԥш иҟоу ажәақәа ахьаныз аҭыԥ даԥхьон: иршьраны иҟаз ауаса аиԥш Уи уахь днаргеит, Иара, идырҟәыдуа асыс изырҟәыдуа иҿаԥхьа абжьы шыҭнамго аиԥш, иҿы ааихыхны ажәак иҳәомызт.
Уи дларҟәын, иус иаша-ҵабыргла ишыӡбатәу алацәажәара азин имамызт, ихылҵшьҭратәгьы, дхазҵаз ртәгьы еиҭазҳәараны иҟадаз? иԥсҭазаара шәага-заганы ари адгьыл аҿы ихыркәшахоит.
Араҟәа Филипп иеиҳәеит: исаҳә, дызусҭада араҟа аԥааимбар дызлацәажәо, иара ихы акәу, мамзаргьы даҽаӡәы иӡбахә имоу?
Убасҟан Филипп абри ауаҩ Аҩыраҿ дзыԥхьоз аҭыԥ инаркны, дазааҭгыланы зегьы изеиҭеиҳәеит, далацәажәоит Иисус изку агәырӷьаҽҳәаша жәабжь, ажәабжь бзиа.
Ус, аҩыџьагьы еицны ишнеиуаз аӡхықә инхықәгылт, араҟәа иҳәоит: аа, абар, аӡы; иара абраҟа сӡаахзар замурызеи?
Филипп аҭак ҟаиҵоит: гәык-ԥсыкала ахаҵара умазар иауеит. Араҟәа иҳәоит: сара агәра згоит Иисус Христос Анцәа Дшиԥоу.
Ус, араҟәа адҵа ҟаиҵеит аҽыуардын аанкыларазы. Филиппи араҟәеи аӡы иҩҭалеит, Филипп уи дӡааихит.
Урҭ аӡы ианааҭыҵ, араҟәа Аԥсы Цқьа дизылыԥхеит, Иҳақәиҭу Имаалықь Филипп убраантәи дышьҭԥаа дигеит, араҟәагьы уи уаҳа димбеит, иаргьы дгәырӷьаҵәа имҩа инациҵеит.
Абри ашьҭахь Филипп дырбон Азот, убас уи акәша-мыкәша. Кесариаҟа дызлацозтәи имҩаҿ иԥылоз ақалақьқәа зегьы рҿы уи агәырӷьаҽҳәаша жәабжь рылаирҵәон.
Савл иакәзар, макьаназгьы игәашыра еиқәымтәацызт, Иҳақәиҭу иҵаҩцәа рышьра дазгәышьуа аԥхьаԥшьаҩ иҿы днеит,
Диҳәо-дичо азин шәҟәы имихит Дамасктәи асинагогаҿ абри аҵара хазҵо, иацныҟәо аӡәыр дибозар, иҳәсоума, ихацәоума, ирбаандаҩтәны Иерусалимҟа раагаларазы.
Аха Дамаск даназааигәахоз аамҭазы, иаалырҟьаны жәҩан ахьтә лашара ӷәӷәак иқәыԥхеит.
Уи асаара адгьыл дықәҳаит, иагьиаҳаит абжьы: Савл, Савл! усзыӷьашкны узсышьҭоузеи?
Иара ус иҳәоит: Узусҭада Уара, Иҳақәиҭу? Иҳақәиҭу иҳәоит: Сара еиӷарала узышьҭоу Иисус соуп. Уара иуцәуадаҩхашт аҵәҩан аҵарыра аҿалара.
Уи дгәыҭҟьа-ԥсыҭҟьаха, дқыџь-қыџьуа дҵаауеит: Иҳақәиҭу! иҟасҵаразы исыдуҵозеи? Иҳақәиҭу: угыл уажәшьҭа, ақалақь ахь уҿынаха, уаҟа иуарҳәоит иҟауҵараны иухәҭоу.
Ицны иаауаз ауаа рҿы еилымго, ишәаны еилагылан, абжьы игоз раҳауан, аха уаҩ дырбомызт.
Савл адгьыл ахьтә дҩагылт, аха, иблақәа шааԥшуазгьы, акымзарак рбомызт, инапы данкны Дамаск днаргеит.
Хымш рыҩнуҵҟа уи длашәын, ак ифомызт, ак ижәуамызт.
Дамаск дынхон Ананиа захьӡыз ҵаҩык. Иҳақәиҭу уи дизцәырҵны иеиҳәоит: Ананиа! Иара аҭак ҟаиҵоит: сара соуп, Иҳақәиҭу!
Иҳақәиҭу уи ус иеиҳәоит: уҩагыланы уҿынаха Ишиашо ицо амҩа ҳәа изышьҭоу ахь, унеи Иуда иҩны, Тарсынтәи убра иааны иҟоу Савл захьӡу ауаҩы уиазҵаа, уи уажәы убраҟа аныҳәара даҿуп.
Уи Ананиа захьӡыз ауаҩы дизаатхеит, инапқәа иблақәа ианрыхьирс, алашара ибо дҟалеит.
Ананиа аҭак ҟаиҵоит: Иҳақәиҭу! сара абри ауаҩ иӡбахә рацәаны исаҳахьеит, исаҳахьеит Иерусалим иҟоу Уара уԥсыцқьақәа заҟа цәгьара рзааигахьоу.
Уи уажәы абрахь дааит, аԥхьаԥшьаҩ иахьтә амчра иманы, азин имоуп Уара ухьӡ зыԥхьо, иацныҟәо рырбаандаҩтәра.
Иҳақәиҭу Ананиа иеиҳәоит: уца, уҿынаха, абри ауаҩ ахархәаразы иалысхыз маҭәарк дысзаҩызоуп, уи Сара сыхьӡ ажәларқәа, аҳцәа, Израилаа рҵеицәа хьыӡла-ԥшала рыларҵәара иаҭәахоит,
Исырбараны сыҟоуп Сыхьӡ иахҟьаны заҟа хҭыс, заҟа гәаҟра изыԥшу.
Ананиа иҿынеихан дцеит, иԥшааит зыӡбахә ҳәаз аҩны. Уи инапқәа Савл иҩеихеикын ҿааиҭит: сашьа, Савл! абрахь уанаауаз амҩан иузаатыз Иҳақәиҭу Иисус уара уахь сааишьҭит, ҩаԥхьа алашара убо уҟаларазы, Аԥсы Цқьа ила угәы-уԥсы ԥсаҳәаразы.
Иара убри аамҭазы иблақәа ирԥыраҳаны иҟаз мыдаӷьцәак нхыҵызшәа ҩаԥхьа алашара ккаӡа изыгьежьит. Дҩагылт, иара абраҟа дагьӡаархит.
Нас акрифеит, имч-илшара ҭалт. Савл иҵаҩцәеи иареи, абра, Дамаск, мышқәак анааицырхырга,
Иаарласны асинагогақәа рҿы Иисус Анцәа Дшиԥоу ахаҵара дазықәгылоит, дазықадақьуеит.
Абри аамҭазы иара изыӡырҩуаз зегьы уамашәа ибаны иҵаауан: абри иакәӡамыз мшәан, Иерусалим Уи имҵаныҳәоз ԥхарсуа измаз? Абрахь аԥхьаԥшьаҩ идҵа иманы дзаазгьы убарҭ иреиуоу убрахь иганы иҭеикларазы акәӡамзи?
Савл еиҳа-еиҳа илшара иацҵо ахаҵара ус дазааԥсон, ирылаирҵәон, Дамаск инхоз Иудеиаагьы ари иззыԥшыз Христос шиакәыз анышьақәирӷәӷәоз иҿадыргылоз ҳәа акагьы рымамызт.
Такәы аамҭа анца, Иудеиаа маӡала иеицәажәаны ишьра рыӡбеит.
Аха Савл уи аӡбахә иаҳаит. Ахәшьадра иалахәыз иахьеи-уахеи ақалақь агәашә илагылан иԥшын, уи абра данааиуа ишьразы.
Аха аҵаҩцәа Савл ашыш дҭартәаны абаа аҭӡамцқәа рыла ҵаҟа дылбаарышьҭит.
Савл Иерусалим дышнеиз аиԥш, иҽазикит аҵаҩцәа иҽрымадара, аха урҭ ицәшәон, ҵаҩык иаҳасабала игәрагара алшоит ҳәагьы ргәы иаанагомызт.
Варнава уи Апостолцәа рҿы днеигеит, ирзеиҭеиҳәеит амҩа даныла дышнеиуаз Иҳақәиҭу дшибаз, дшизаатыз, Иҳақәиҭу уи иеиҳәаз, иара убас Дамаск ақалақь аҿы дымшәа-дмырҳа Иисус ихьӡала дышуазҳәоз, иҵара шрылаирҵәоз.
Ԥыҭраамҭак Савл урҭ дрыцын, ишиҭахыз аиԥш Иерусалим далан, дымшәа-ӡыӡо Иҳақәиҭу Иисус иҵара жәлар азирӡырҩуан, уаз ажәаны ирызнеигон.
Лассы-лассы Абырзен бызшәа хатәы бызшәаны измаз Иудеиааи иареи аимак-аиҿакқәа роуан, еидыслон. Урҭ, аҵыхәтәан, ишьра рыӡбеит.
Абри атәы еилызкааз аишьцәа уи Кесариаҟа дрышьҭит, уантә Тарсҟа днаскьаргеит.
Абри ашьҭахь Иудеиа зегьы аҿы, Галилеиа, Самариа иҟаз ауахәамақәа рҟны еиҳа аҭынчра, аҭышәынтәалара ҟалеит. Ауахәама Аԥсы Цқьа иахьтә алшара-гәаҳәара аут, еиҳа-еиҳа амҽхак арҭбаауан, иӷәӷәахон, Иҳақәиҭу ицәшәаӡыӡарала иҟан.
Ус, Пиотр атәыла аҩнуҵҟа иныҟәарақәа раан, иӡбеит Лидда иҟоу аԥсыцқьацәа рҿы анеира.
Убраҟа дыҟан Енеи захьӡыз аӡәы, уи дычмазаҩын, гылашьа имамкәа дышьҭан, аа-шықәса ииарҭа дагәылан.
Пиотр уи ус иеиҳәеит: Енеи! Иисус Христос учымазара уалиргоит; угыл, уцәарҭагьы еилырга. Иара убраҵәҟьа Енеи дҩагылт.
Лиддеи Саронеи ирыланхоз ауаа абри ауаҩ дшихәшәтәыз анырба, Иҳақәиҭу иеихырхәеит, иашьапкит.
Иоппиа дынхон аҵаҩцәа иреиуаз аӡәы, илыхьӡын лара Тавифа, Шьабысҭа ҳәа аанагоит. Шьабысҭа еснагь абзиа ҟазҵоз, арыцҳацәа ирыцхраауаз, игәыҳалалыз аӡә лакәын.
Абри аамҭазы лара даачмазаҩхан дыԥсит. Даныркәаба, днаганы ауада дыҩнадыргылт.
Лидда Иоппиа иазааигәан, аҵаҩцәа Пиотр уа дшыҟаз анраҳа, ҩыџьа ауаа изырышьҭын ажәа инырҵеит иаарласны дааразы.
Пиотр инеиз дрыцдәықәлеит, ианааи, ауадахь дыхәныргеит. Уи абраҟа аҳәса еибацәа-ӷарцәа икәшеит, дыргәыларкит, доусы иршәыз ирбо, абарҭқәа зегьы ҳзызӡахыз Шьабысҭа лоуп ҳәа.
Пиотр ауадаҿ иҟаз зегьы дәылицеит, нас, дҩышьамхнышгыла, аныҳәара далагеит. Ус, иԥсны иқәыз лахь даахьаҳәын, ҿааиҭит: Шьабысҭа, бгыл! Лара лыблақәа аахылтын, Пиотр днаихәаԥшын днықәтәеит.
Уи лмахәар ааникылан диргылт, нас изыԥшыз ацқьацәа, убас аҳәса еибацәа уҳәа даарыԥхьан, еибга-еизҩыда игылаз Шьабысҭа дыдирбоит.
Абри аӡбахә Иоппиа ахи-аҵыхәеи ирыхьӡеит, даара аӡәырҩгьы Иҳақәиҭу дазхарҵеит.
Пиотр даҽа ԥыҭраамҭак Иоппиа дыҟан, дынхон ацәарҵәҩыацәаҟаҵаҩ Симон ҳәа изыԥхьоз аӡә иҿы.
Кесариа дынхон Корнили захьӡыз аӡәы, Италиатәи архәҭа ҳәа изышьҭаз рҿы шәҩы-рхы.
Уи иҭаацәеи иареи ахаҵара змаз, Анцәа ицәшәоз уаан, ананамгацәа дрыцхраауан, есааира Анцәа диҳәон.
Зны, шьыбжьхьафарак ашьҭахь, асааҭ жәба шыҟаз, лабҿабаны Анцәа Имаалықь дшиҭааз ибеит, дагьаацәажәеит: Корнили!
Уи дшәа-ӡыӡо днаизыԥшын, иҳәоит: иҟои, Иҳақәиҭу? Амаалықь аҭак ҟаиҵоит: уныҳәарақәеи ананамгацәа ирзыҟауҵо ацхыраареи Анцәа гәахәара инаҭеит, игәникылт;
Иоппиаҟа ауаа шьҭы, Пиотр ҳәа изышьҭоу Симон уҩныҟа иааԥхьаразы:
Уи амшын ԥшаҳәаҿы ацәаҟаҵаҩ, ацәарҵәҩы Симон ҳәа изышьҭоу иҿы дыҟоуп. Уи уаргьы, уҩнаҭа иаҵанакуагьы шәхы злеиқәшәырхаша уеиҳәоит.
Иацәажәоз Амаалықь данца, Корнили ҩыџьа имаҵуцәеи, дзыхьчоз иреиуаз, ахаҵара змаз еибашьҩыки даарыԥхьеит.
Шаҳаҭс дзоуз ахҭыс атәы зегьы рзеиҭеиҳәан, Иоппиаҟа ишьҭит.
Адырҩаҽны, урҭ рымҩа шьҭых ианцоз, ақалақь ианазааигәахоз аамҭазы, Пиотр, аҩны аҳаракырахь дыхәнан, аныҳәа-ныԥхьара даҿын.
Амла дакуан. Афатә дырхионаҵы, аныҳәараан, игәы-иԥсы зегьы ҳәаак змам гәаҳәарак ала иааилацәқәырԥеит.
Ус, абар, ажәҩан зегьы аатит, жәҩангәашәԥхьарахеит, уахьынтә адгьыл ахь албаара иаҿуп аума зымҽхазкыз, аш лых иеиԥшыз, зыԥшьганк рыла аҳауа иахьынҳалаз маҭәарк.
Абри аш лых аҩнуҵҟа иҭан ԥшь-шьапык зҵаны ҳәа иҟаз еиуеиԥшымыз аԥстәқәа, аҳәаза-мазақәа, ажәҩан ԥсаатә.
Абри аамҭазы изааҩит абас еиԥш иҟаз бжьык: Пиотр, угыл, абарҭ зегьы шьны иф.
Пиотр иҳәоит: ҟалашьа аман иҟам, Иҳақәиҭу, сара ахаангьы ихәынгшьатәу, ицқьам сымфацт.
Аҩынтә раан абжьы абас аиԥш ианаҳәеит: ицқьам ҳәа азумҳәан Анцәа ицқьаны иҟаиҵаз.
Хынтә абас еиԥш ҳәан, нас уи амаҭәар, аш лых, хыхь, ажәҩан ахь, ишьҭыхын.
Пиотр дгыланы иибаз-иаҳаз, дызлаԥшыз змааназ азхәыцра даҿын; Корнили амҩа иқәиҵаз ауаа абри аамҭазы Симон иҩны ԥшааны агәашә иаадгылт.
Урҭ ҵаауа иалагеит Симон захьӡу, Пиотр ҳәагьы ирдыруа, абраҟа дыҟоу дыҟаму.
Пиотр макьана дгыланы иибаз-иаҳаз зызҳәаз азхәыцра дшаҿыц даҿын. Абри аамҭазы Адоуҳа ианаҳәоит: абар, хҩы-уаак ушьҭаланы иааит,
Уҩагыланы уҩалбаа, гәыҩбара ҟамҵакәа урҭ урыцца, избан акәзар Сара соуп дара аазышьҭыз.
Пиотр дҩалбаан, Корнили иҟнытә иааз абарҭ ауаа иреиҳәоит: сара шәарҭ ишәыԥшаауа соуп, шәаазцазеи?
Дара аҭак ҟарҵоит: ҳарҭ шәҩы-рхы Корнили ҳааишьҭит. Уи ахаҵара змоу, Анцәа ицәшәо уаҩуп, Иудеиаа зегьы аҳаҭыр иқәырҵоит. Амаалықь ԥшьа уи адҵа ииҭеит ишҟа унеиԥхьаразы, уара иоуҳәараны иҟоу иаҳаразы.
Абри ашьҭахь Пиотр урҭ аҩныҟа дрыԥхьеит, акрырҿеиҵеит. Анаҩстәи амш азы Пиотри Иоппиатәи аишьцәа-ахаҵаҩцәа ԥыҭҩыки урҭ ирыццеит.
Уи адырҩаҽны, Кесариа инеит. Корнили дара дырзыԥшын, иуа-иҭынха, изааигәаз иҩызцәа ааԥхьаны.
Пиотр иҩны дшааҩналаз аиԥш, Корнили уи диԥылт, иҿаԥхьагьы дшьамхнышгылт.
Пиотр уи диргылоит абас иаҳәаны: уҩагыл; сара ауаа зегьы иреиԥшу аӡә соуп.
Наҟ-ааҟ ишеицәажәауаз, ауаа рацәа еизаны иахьтәаз дныҩналт.
Урҭ ус еиԥш реиҳәоит: шәарҭ зеиӷьаҟам ала ижәдыруеит ҳара ҳзакәанԥҟара ишаҳәо ала Иудеи азин имам Анцәа Ҵабырг дыззымдруеи иареи реиҿцаара, урҭ рыҩныҟа анеира. Аха сара Анцәа исзааиртит ихәынгшьатәу, ицқьам аӡәгьы дшыҟам ала;
Убри аҟнытә хьаҳәа-ԥаҳәа ҟамҵакәа, исышьҭаланы инеиз срыцааит. Уажәшьҭа, сазҵаар сҭахуп ауаа зысзынашәышьҭыз?
Корнили аҭак ҟаиҵеит: ԥшьымыш раԥхьа, аамҭа абыржәы иахьнеихьоу инеихьаны, аҩны аныҳәара саҿын, шьыбжьхьафара ашьҭахь асааҭ жәба шыҟаз. Ус, абар, сҿаԥхьа аӡә даацәырҵит, маҭәа шкәакәала деилаҳәаны.
Иагьсеиҳәоит: Корнили! Анцәа уара уныҳәаԥхьыӡқәа иаҳаит, ананамгацәа ируҭоз аҳамҭақәагьы игәалаиршәеит;
Ауаа шьҭы Иоппиаҟа, Пиотр ҳәагьы зарҳәо Симон иааԥхьаразы: уи уажәы амшын ҿықә аҟны инхо ацәаҟаҵаҩ Симон иҿы дыҟоуп.
Убасҟан, иаразнак, ауаа ушьҭаҵаны идәықәысҵеит, даара ибзиангьы иҟоуҵеит уахьааз. Уажәы абра, Анцәа дҳалаԥшуа ҳахьтәоу, иаҳҭахуп иҳаҳарц азы Анцәа иуеиҳәаз азыӡырҩра.
Пиотр иҿы ааихыхны даацәажәт: уажәшьҭа инҭкааҵәҟьаны еилыскаауеит Анцәа, ииашаҵәҟьаны, еилых-еилаҵа змам аӡә шиакәу.
Уи иарбан милаҭзаалакь иреиуоу идикылоит, урҭ ауаа Иара дхарҵозар, иаша-ҵабыргла иныҟәозар.
Анцәа Израил жәлар Иисус Христос ила агәырӷьажәа рзицҳаит: Уи зегьы Ирықәиҭу иакәны дшыҟоу ала.
Ижәдыруеит шәара Галилеиа инаркны Иудеиа зегьы аҿы Иоанн имҩаԥигоз, ирылаирҵәоз аӡӡаахра ашьҭахь иҟалаз:
Анцәа Назареттәи Иисус Аԥсы Цқьа идоуҳаи илшареи иаҭәеишьоит, ахәша ихьишьуеит; Иисус зехьынџьара днеиуан, аус бзиақәа ҟаҵо, аҩысҭаа дызԥырхагаз еибгатәуа, избан акәзар уи Анцәа дихылаԥшын, дицын;
Ҳара шаҳаҭс ҳрымоуп Иудеиаа ртәылаҿи Иерусалими уи ирҿиоз, иҟаиҵоз. Иудеиаа Уи дыршьит, амҿлых дадыкнаҳаланы.
Аха Анцәа ахԥатәи амшазы Уи иԥсы ҭеиҵеит, диргылт, абри ашьҭахь, Анцәа игәаҳәарала ауаа рахь дцәырҵит,
Жәлары зегьы дырбарҭаны, дырбо-драҳауа акәымкәа, ҳарҭ, Анцәа шаҳаҭцәас иалихыз-иалиԥшааз аргамаду даҳбарҭаны. Даныбзаха, дангыла ашьҭахь Иареи ҳареи акреицаҳфон, акреицаҳжәуан.
Уи ҳарҭ иҳадиҵеит зыԥсы ҭоугьы, иҭамгьы рықәнага ӡбаҩыс аиоура Анцәа Иара инапы ишаниҵаз ауаажәлар ирылаҳарҵәаларазы, шаҳаҭцәцас ҳауразы.
Аԥааимбарцәа зегьы Уи шаҳаҭра изыруеит, ахаҵара змоу рыгәнаҳарақәа шранажьхо атәы шьақәдырӷәӷәоит.
Пиотр абри аниҳәоз аамҭазы, убра иажәа иазыӡырҩуаз зегьы Аԥсы Цқьа дырҭааит.
Пиотр ицны иааз, зыԥхьатә хсаз ауаа иџьаршьон Аԥсы Цқьа илыԥха Анцәа Ҵабырг дыззымдыруагьы иахьырзылбааԥшыз;
Урҭ ираҳауан дара зегьы егьырҭ абызшәақәа рыла Анцәа ибзырӡы, иҽхәаԥхьыӡ шырҳәоз. Убасҟан Пиотр иҳәоит:
Абарҭ ауаа ӡыла иумыԥшьар, аӡы иӡааумхыр гәнаҳараӡами? Урҭ ҳара ҳаиԥш даргьы Аԥсы Цқьа дырзылыԥхеит.
Нас Иисус Христос ихьӡала аӡӡаахра раҭәеишьеит. Абри ашьҭахь аҩны аԥшәмацәа мышқәак дара рҿы дыҟазарц иҳәеит.
Иудеиа иҟаз Апостолцәеи аишьцәеи ираҳауа иалагеит Анцәа Ҵабырг дыззымдыруагьы Анцәа иажәа шрыдыркылаз.
Убри аҟнытә Пиотр Иерусалим даннеи, заԥхьатә хсаз ахаҵаҩцәа уи иахь агәынамӡара аадырԥшуа иалагеит,
Абас аиԥш ҳәауа: уара заԥхьатә хсамыз рыҩнаҭа уаҭааит, урҭ кыррыцуфон.
Пиотр иакәзар, иҟалаз шыҟалаз атәы акы бжьамыжькәа рзеиҭаҳәара далагоит, абас ҳәауа:
Сара Иоппиа ақалақь аҟны, ҩнаҭак аҿы аныҳәара саҿын; убри аамҭазы, уамашәа схы-сгәы зегьы ааилацәқәырԥеит, сааилашыҩкт, убасҟан илабҿабаны избеит аума зымҽхакыз, аш лых иеиԥшыз, зыԥшьганк рыла ажәҩан иахьынҳалаз, сара сахьгылаз аҭыԥ ахь илбаауаз акы.
Сара уи санҭаԥшы избеит ԥшь-шьапык зҵаны иҟоу иеиуеиԥшымыз аԥстәқәа, аҳәаза-мазақәа, ажәҩан ԥсаатә.
Убри аамҭазы исаҳаит абас аиԥш ҿаазҭыз абжьы: Пиотр, угыл, абарҭ зегьы шьны иф!
Сара аҭак ҟасҵеит: ҟалашьа аманы иҟам, Иҳақәиҭу, макьана сара ицқьам, ихәынгшьатәу акы сҿахьы инасымгацт.
Ажәҩан ахьтә иааҩуаз абжьы ҩаԥхьа иаагеит: Анцәа иирыцқьаз цқьам ҳәа азумҳәан.
Хынтә абас аиԥш ҳәан, нас, уи аш лых-маҭәар ҩаԥхьа ажәҩан ахь ихалоит.
Абри аамҭазы сара сахьыҟаз аҩны Кесариантә инеит хҩы-уаак.
Адоуҳа исыҵанаҳәеит, лак-ҩакрак ҟамҵа, урҭ срыццаразы, сахьцоз исыцдәықәлеит абарҭ афҩык аишьцәа-ахаҵаҩцәагьы, ҳнеит зыҟны ҳнеираны ҳаҟаз аԥшәма иҩнаҭаҿы.
Уи иҳаиҳәеит иҩны Амаалықь (ԥшьа) дшаҭааз, уи ус иеиҳәеит: ауаа шьҭы Иоппиаҟа, Пиотр ҳәагьы зарҳәо Симон иааԥхьаразы;
Уи иуеиҳәоит уаргьы, уҩнаҭа иеиуоугьы шәеиқәзырхаша ажәабжь.
Сара абри анырзеиҭасҳәоз аамҭазы, урҭ Аԥсы Цқьа дырзылбааԥшит, зны, абри аԥхьа, ҳара дшаҳҭаахьаз аиԥшҵәҟьа.
Убасҟан сара исгәалашәеит Иҳақәиҭу иажәа: Иоанн ӡыла иԥшьон, иӡааихуан, шәарҭ Аԥсы Цқьа ила шәыԥшьахоит-шәӡааххоит.
Убри аҟнытә Анцәа Иҳақәиҭу Иисус Христос дхазҵо иҳаҭәеишьахьаз абарҭ ауаагьы ираҭәеишьауазар, сара сызусҭадаз, Анцәа иҳәахьа саҿагыланы сықәгыларатәы?
Изыӡырҩуаз абри анраҳа, урҭ уаҳа ак имаркуа иаламгеит, иеицҿакынгьы ирҳәеит: ус анакәха, Анцәа Анцәа Ҵабырг дыззымдыруагьы рыгәнаҳарақәа ранажьзар шауа ааирԥшит, ԥсҭазаара рыманы иҟаларазы.
Стефан иҭархара аан, зҭыԥқәа ирыхцаз ахаҵаҩцәа Финикиеи, Кипри, Антиохиеи инаӡеит, урҭ ахаҵара зладырҵәауаз Иудеиаа иреиуаз заҵәык ракәын.
Аха Кипрааи Киринеиааи иреиуаз шьоукы Антиохиа инеины Абырзенцәа иреиуазгьы Иҳақәиҭу Иисус изку ажәабжь бзиа рыладырҵәо иалагеит.
Урҭ Иҳақәиҭу инапы рыԥшьын, убри аҟнытә шьардаҩы Иҳақәиҭу дазхарҵеит.
Абри ажәабжь атәы Иерусалимтәи ауахәамаҿынӡагьы инаӡеит, убрантә Антиохиаҟа Варнава дрышьҭит.
Уи уаҟа даннеи, урҭ ауаа Анцәа илыԥха шырзылбааԥшыз аниба, даараӡа деигәырӷьеит, ахаҵара ҿыц зауз ргәы-рыԥсы Иҳақәиҭу дҭаҵәахызарц гәаҳәара риҭон.
Уи дуаҩ гәыразын, игәы-иԥсы Аԥсы Цқьа дҭалашон, ахаҵарала дҭәын, убри аҟнытә аӡәырҩы Иҳақәиҭу дрыдыркылон.
Убри ашьҭахь Варнава Тарсҟа дцоит, Савл иԥшааразы, даниба, диманы Антиохиа даауеит.
Шықәсы наӡак Антиохиатәи ауахәамаҿ иҟан, дара ирыбзоураны шьардаҩык ауаа Анцәа дрыдыркылт, абраҟа аҵаҩцәа раԥхьаӡа акәны Ақьырсианцәа ҳәа рхы иазырҳәо иалагеит.
Абри амҭазы Иерусалимынтә Антиохиа инеит аԥааимбарцәа,
Урҭ иреиуаз, Агав захьӡыз аӡәы, Идоуҳа иҵанаҳәаз ала, дҩагылан ирылеиҳәеит адунеи зегьы аҿы амлакра ду ҟалараны ишыҟоу. Ари Клавди кьесарс даныҟаз аамҭазы ауп.
Убри аҟнытә аҵаҩцәа ирыӡбеит, доусы илшоз ала, Иудеиа иҟоу рашьцәа цхыраара рзыҟарҵаразы.
Убас еиԥш ала иагьныҟәеит Варнавеи Савли, аҳамҭақәа рыҭаны, еизыргаз ауахәама анапхгаҩцәа ирзырышьҭит.
Абри аамҭазы аҳ Ирод ауахәама иеиуаз рыкҿацалара, ацәгьара рзура далагеит,
Уи Иаков, Иоанн иашьа, аҳәала дишьит;
Иудеиаа абарҭқәа шыргәаԥхоз аниба, даалаган Пиотргьы дааникылт, ари ҟалеит ача-мыҵәҵәы аныҳәа мшқәа раан.
Нас уи абахҭа дҭеикит, ашә ахьчаразгьы аруаа ԥшь-гәыԥк дыргылт, гәыԥцыԥхьаӡа ԥшьҩы-ԥшьҩы, ҳасабс иман, Амшаԥ шаархыслакь, уи ажәлар рыӡбарҭахь дкылигаразы.
Пиотр абахҭа дҭакын, дрыхьчон, абри аамҭазы ауахәама иара изы Анцәа иашьапкуан, гәы цаҳә-цаҳәла иҳәон.
Ирод уи жәлар рыӡбарҭахь дриҭараны даныҟаз ауха, Пиотр ҩ-даҷк рыла дԥахны, ҩыџьа аруаа рыбжьара дыцәан, абахҭа ашәгьы изыхьчоз ылагылан.
Абри аамҭазы, иаалырҟьаны, абрахь Анцәа Имаалықь дааҩнашылт иагьаалашеит. Амаалықь Пиотр ивара днацәхасын, даарҿыханы иеиҳәоит: иаарласны уҩагыл. Убасҟан инапқәа злаҿаҳәаз аамышәшәеит.
Амаалықь иҳәоит: умаҟа умӷаҵа, уеимаақәа ушьаҵа. Иара ус ҟаиҵеит. Нас иеиҳәоит: умаҭәақәа ушәҵаны усышьҭал.
Пиотр, уи дишьҭахх абахҭа дааҭыҵит, Амаалықь иҟаиҵо зегьы ахьлабҿабоу, аргама дахьалаԥшуа уамашәа ибауа, ԥхыӡҵас дахәаԥшуа.
Ус, иеилагылаз ахьчацәа актәи ргәыԥ ираҩсуеит, ираҩсуеит аҩбатәи агәыԥгьы, иаарласны ақалақь ахь уанцо узҭыҵуа аихатә гәашәқәа инарыдгылт, агәашәқәа урҭ рҿаԥхьа рхала иаатит, даргьы нҭыҵит. Еиманы амҩа ианыла ишнеиуаз, абар, Амаалықь ихабар зхабару ыҟамкәа дыбжьаӡит.
Пиотр, ишьара данықәла, ус иҳәоит: сара уажәшьҭа, ииашаҵәҟьаны, издыруеит Иҳақәиҭу Иара Имаалықь дшысзааишьҭыз, Иудеиаа ззыԥшыз сҭархара Ирод имч ақәымхаразы, инапқәа срымпыҵижәаразы.
Уи абарҭқәа зегьы абас шакәыз ала ихшыҩ анрызца, иҿынеихоит Марк ҳәагьы изышьҭаз Иоанн иан Мариа лахь, уаҟа аныҳәа-ныԥхьаразы ажәлар рацәаҩны еизахьан.
Пиотр агәашә днас-насит, уи ашьҭыбжь заҳаз, Рода захьӡыз маҵуҩ ԥҳәыск даадәылҵит.
Уи Пиотр ибжьала дылдырит, дгәырӷьаҵәа, агәашә шизаалыртышаз лхашҭны, лышьҭахьҟа дгьежьын, Пиотр агәашә дшылагылоу ралҳәоит.
Дара илаҭаркуеит: беиқәшәаӡами, мшәан? Аха лара ари ҵабыргуп ҳәа илҳәац лҳәон. Даргьы ирҳәац иаҿын: уи иара Имаалықь иакәхап.
Абри аамҭазы Пиотр агәашә дшасыц дасуан, ус, аҵыхәтәан, агәашә анизаадырт, Пиотр шиакәыз анырба, ирзымбатәбарахеит.
Иара иакәзар, напыла иаадырдырны рыҽдырҭынчырц дрыҳәеит, абри ашьҭахь ирзеиҭеиҳәеит Иҳақәиҭу абахҭа дышҭигаз, иҳәоит: абарҭқәа зегьы рыӡбахә Иакови егьырҭ аишьцәаахаҵаҩцәеи ирзеиҭашәҳәа. Нас абри аҭыԥ ахьтә даҽаџьара дцеит.
Ус, ишаашаз аиԥш, аруаа аууҳәа еилалт, Пиотр ихы-иҵыхәа, ихьыз уаҩы издырамызт.
Ирод ирыдиҵеит уи дахьыҟазаалак дрыԥшааразы, аха рҽышәарақәа зегьы башахеит, нас, аруаа даарыԥхьан, рҿахәы рҿихит, иршьырцгьы рыдиҵеит. Абри ашьҭахь Ирод Иудеиантә Кесариаҟа дцоит, акыраамҭагьы убраҟа даанхоит.
Тири Сидони ирыланхоз ауааԥсыра рахь Ирод агәынамӡарақәа иман, урҭ уи иԥылара иазыԥшын, иашьҭазааҩын. Урҭ, аҳ игәрага, ихаҭарнак Власт ибӷа рыманы, аҭынчра, аизыразра иаҳәеит, избанзар иара итәыла иахьыԥшын, афатә-ажәтә убрахьынтә акәын ишроуаз.
Иԥҵәаз аҽҳәараҽны, Ирод, аҳҵас иҽеилаҳәаны, иҳәынҭқар тәарҭаҿ иҽыҳаракны даақәтәан, иуаажәлар рацәажәара далагеит.
Ажәлар рыбжьы ҩыҭдырҟьоит: ари Анцәа ибжьоуп, ауаҩытәыҩса итәы акәым.
Аха Ирод Анцәа ибзырӡык ахьимҳәаз, игәхьаак ахьимкыз дахырҟьаны, Иҳақәиҭу Имаалықь иара убраҵәҟьа ҿыцха длаишьҭит, дишьит, иԥсы ԥха шилаз ахәаҷа-маҷақәа ихалт.
Анцәа иажәа еиҳа-еиҳа ауаажәлар ирылаҵәон.
Варнавеи Савли, рнапы ианҵаз нагӡаны, Иерусалимынтә (Антиохиаҟа) ихынҳәит, Марк ҳәагьы изыԥхьоз Иоанн дрыцны.
Антиохиатәи ауахәама иамаз аԥааимбарцәеи арҵаҩцәеи иреиуан: Варнава, Нигерҳәагьы зыхьӡырҵахьаз Симеон, Киринеитәи Луци, аԥшьбарак-хылаԥшҩы Ирод ихааӡалаз Манаил, иара убас Савл.
Иҳақәиҭу ианимҵаныҳәоз, ианычгоз аамҭазы, зны, Аԥсы Цқьа иреиҳәоит: Варнавеи Савли ҷыдала исзалышәкаа рнапы ианысҵауа адҵақәа рзы.
Ачгарақәеи аныҳәарақәеи рышьҭахь, рнапқәа урҭ иҩархыкны, лыԥха рыҭаны, амҩа иқәырҵеит.
Аԥсы Цқьа ила амҩа иқәҵаз арҭ аҩыџьагьы Селевкиаҟа ицеит, уантә мшынла Кипр инеит.
Урҭ Саламин иаҭааны Иудеиаа рсинагогақәа рҿы Анцәа иажәа рыладырҵәон; Иоаннгьы дара дрыцын, дрыцхраауан.
Урҭ абри адгьылбжьаха ахы-аҵыхәа иакәшаны Пафынӡа ианнеи, Иудеи лаԥшхырԥаҩ, амц-ԥааимбар Вариисус дрықәшәеит.
Уи Римаа рахьтә абраҟа ирхагылаз апроконсул Серги Павел иҿы амаҵура далан, уаҩ ҟәышын, уи Варнавеи Савли ааиԥхьеит, избан акәзар иҭахын Анцәа иажәа иаҳаразы.
Аха Елим (ари ахьӡ аиҭага алаԥшхырԥаҩ аанагоит) урҭ ирҿагылашаз аусқәа мҩаԥигон, апроконсул рыгәра имгаразы.
Аха Павел ҳәагьы зарҳәоз Савл, Аԥсы Цқьа илшарала ихы-игәы зегьы ҭәны, ишиашаз Елим дҩеиҿаԥшын,
Иеиҳәоит: уара аҩысҭаа уиԥоуп, иаша-ҵабыргс иҟоу зегьы ураӷоуп, мыцлеи гәнаҳа цәгьа-мыцәгьалеи уҭәуп! уаҳа уаҟәыҵраны уҟаӡами Иҳақәиҭу имҩа иашақәа реицакра?
Абар, абыржәгьы Иҳақәиҭу инапымчхара уҿагылоуп: улашәхоит, аамҭақәак рыҩнуҵҟагьы мра лашарак убараны уҟам. Абри аамҭазы уи иааиқәлашьцеит, дахьцо-дахьаауа изымдыруа дықәхеит, дымҩаԥызгаша аӡәы инапы ахьааникылара дашьҭалт.
Апроконсул иҟалаз аниба, џьашьахәыс икит, Иҳақәиҭу дазхеиҵеит.
Павел имҩанызацәеи иареи Пафынтәи мшынла Пергиеи Памфилиеи инеит, аха Иоанн урҭ уаҟа иааныжьны Иерусалимҟа дхынҳәит.
Дара Пергиантә рҿынархан, Писидиатәи Антиохиа инаӡеит. Асабшаҽны асинагога ашҟа инеины иаатәеит.
Азакәанԥҟарақәеи аԥааимбарцәеи рҳәамҭақәа ианырзыӡырҩ ашьҭахь, асинагога аиҳабацәа урҭ абас еиԥш рнырҵоит: ҳашьцәахацәақәа! абра иеилагылоу иазхарҵаша ҳәатә шәымазар, ҳазыразны ҳашәзыӡырҩуеит.
Павел дҩагылан, аӡырҩра шаҭахыз напыла иаадырдырны, далагеит: Израил хацәеи Анцәа ицәшәауаны иҟоуи! исҳәо шәазыӡырҩы:
Абарҭ ауаажәлар Рынцәа ҳабацәа алихит. Уи убас иҟаиҵеит, Мысра ианыҟаз аамҭазы, ҳажәлар рхыԥхьаӡара акыр иазҳартә еиԥш, Уи имч-илшара ду ала урҭ убри атәыла иалигеит,
Ҩынҩеижәа шықәса рҟынӡа Уи абарҭ ауаа ацәҳәыраҿ дрыхӡыӡаауан,
Ханаан иахыз бжьы-жәларык аԥырхны, Иара иалихыз ажәлар абраҟатәи адгьыл риҭеит.
Абри ашьҭахь, ԥшьышәи-ҩынҩеижәеи жәаба шықәса инарзыԥшуа, Самуил иҟынӡа, Анцәа урҭ аӡбаҩцәа рхаиргылон.
Нас ажәлар аҳ дроуразы ианаҳәа, Анцәа Вениаминаа рышьҭрахьтә аҳас Кьыш иԥа Саул дриҭеит: абас ҩынҩеижәа шықәса мҩасит;
Анаҩсан, уи иаҳра дахганы Анцәа аҳас Давид дықәиргылоит. Иагьизиҳәоит абас, шаҳаҭра ҟаҵауа: Сара дсыԥшааит Давид, Иессеиаа рԥа, абри ауаҩ Сара сгәы дақәшәоит, сыгәҭакқәа зегьы назыгӡо аӡә иакәхоит.
Изықәиргәыӷхьаз аҳәахьа инақәыршәаны, Анцәа Израил Аиқәырхаҩ Иисус диԥхьоит.
Иисус ицәырҵымҭазы Иоанн Израил зегьы аҿы агәнаҳахыхратә рылаирҵәон, аӡы иӡааихуан.
Имаҵуранагӡара анҵәамҭазы Иоанн иҳәон: сара шәарҭ шәзызхәыцуа сакәӡам, мап, сара сышьҭахь ауп Иара данцәырҵуа, сара уи иеимаақәа ршьацҳәартлараҵәҟьагьы саԥсам.
Сашьцәа хацәақәа, Авраам иԥацәа, иара убас шәыбжьара Анцәа ицәшәауаны иҟоу! шәара ари аиқәырхага жәа шәзаацҳан.
Иерусалим иаланхо ауааԥсыреи урҭ рхылаԥшцәеи Иара дызусҭаз рзымдырит, иқәыӡбеит, убри алагьы инарыгӡеит ессабша ныҳәацԥхьаӡа зыӡбахә ҳҳәо аԥааимбарцәа рҳәахьа.
Урҭ Уи ашьра злаиқәырҵашаз хара шидрымбалазгьы, Пилат иҳәаны ишьра азин имырхит.
Абас уаниараны уҟоуп ҳәа Уи илахьынҵа иазшаз зегьы урҭ рыла ианынагӡаха, дзыддырҟацалаз аҵла даадхны адамра дҭадыргылт.
Аха Анцәа Уи иԥсхьаз рахьтә диргылт,
Абри ашьҭахь акыр мшы Уи Галилеинтә Иерусалимҟа ицныҟәоз дырбарҭан, урҭ ажәлар рҿаԥхьа абри ахҭыс шаҳаҭцәас иамоуп.
Ҳара уажәы ари агәырӷьаҿҳәаша жәабжь атәы шәылаҳҳәоит, уи Анцәа ҳабацәа зықәиргәыӷхьаз ауп, инаигӡеит урҭ ирхылҵшьҭроу ҳзы, Иисус иргыларала.
Абри атәы аҩбатәи аԥсалом аҿы абас еиԥш ала иҳәоуп: Уара, Сара Сԥа, иахьа Сара усыхшеит.
Анцәа Уи иԥсы ҭеиҵеит, ицәеижь ахаан имбааразы; абри атәы Уи абас иҳәеит: Сара иуаҭәасшьоит Давид дзықәсыргәыӷхьаз набыцра зқәым аныҳәаԥхьыӡ цқьа.
Абри иазкны даҽа ҭыԥк аҿы иҳәоит: Уара Уцқьа-ԥшьа абаара иԥеиԥшутәуам.
Давид иара иабшьҭраҿ Анцәа игәаҳәаратә наигӡон, дыԥсит, дагьыржит иабацәа анышә иахьамадоу, ицәеижьгьы убраҟа ибааит.
Аха аԥсцәа рахьтә Анцәа Ибзеитәыз, Иргылаз баара зԥеиԥшым иакәхеит.
Убри аҟнытә сашьцәа хацәақәа, ижәдыруазар сҭахуп Иисус Христос иаҳаҭыр азы ишәымоу агәнаҳарақәа шшәанажьхо атәы.
Уи иаҳаҭыр азы ахаҵара змоу ауаа Моисеи изакәанԥҟара ишәананамыжьуа шәанажьхоит.
Шәхы шәыхьча, аԥааимбарцәа злацәажәахьаз аҩыза шәмыхьразы:
Шәгәышәҽаныз, ахычча-гәрамгара иазхиоу, аџьашьатә шәагәылаԥшраны шәыҟоуп, уи шәзымбатәбарахоит, шәагьиасуеит. Уи шәагәыласырԥшуеит иахьа, шәара шәхаан, уи убас еиԥш иҟоу акы ауп, аӡбахә аӡәы ишәеиҳәаргьы агәра хашәҵараны шәыҟам
Урҭ асинагога иандәылҵуаз аамҭазы, ауаа рыҳәеит иааиуа асабшаҽны ҩаԥхьа абраҟа иааны излацәажәоз алацәажәаразы.
Аизара иалгеит, аха Иудеиааи Анцәа ихаҵара здызкылаз Анцәа Ҵабырг дыззымдыруаз аӡәырҩи Павели Варнавеи ирышьҭаланы рҿынархеит. Урҭ акыр аамҭа абарҭ ауаа ирацәажәон, агәра дхадырҵон Анцәа игәаԥхараҿ иҟазааразы.
Егьи асабшаҽны Анцәа иажәа азыӡырҩразы, шамахамзар, ақалақь иаланхоз зегьы еизеит.
Иудеиаа абасҟатәи жәлары абраҟа ишеизаз анырба, шьыцраха ирысит, урҭ Павел ииҳәоз зегьы ҵәылхны, ацәа ԥҽны, иларҟәны иахцәажәон.
Убасҟан, Павели Варнавеи, шәаӡыӡарак ҟамҵа, ирарҳәоит: Анцәа иажәа зегьы раԥхьаӡа шәарҭ ишәызнаҳгарц ауп иаҳҭаху. Аха шәара уи агәра шәгом, наунагӡатәи аԥсҭазаара аиурагьы шәхала еиҵашәҟьоит, убри аҟнытә ҳара ҳажәа уажәы Анцәа Ҵабырг дыззымдыруа ирзаҳкуеит.
Абас ауп Иҳақәиҭу уи атәы шҳадиҵаз: Сара Уара Анцәа Ҵабырг дыззымдыруа лашарас урзалысхуеит, адгьыл ахьынӡанаӡааӡо еиқәырхаҩыс уроуразы.
Ари заҳаз Анцәа Ҵабырг дыззымдыруа гәырӷьон, Иҳақәиҭу идуратә рҳәон, наӡаӡатәи аԥсҭазаара иазыԥҵәоу зегьы агәра азхарҵон.
Иҳақәиҭу иажәа еиҳа-еиҳа аҽарҭбаауан, атәыла зегьы иахьӡон.
Аха Иудеиаа аалаган, ахаҵара иацәшәа-рӡыӡози аҳаҭыр змаз аҳәсеи, ақалақь ахылаԥшцәеи хырхит, урҭ Павели Варнавеи ирышьҭазаауа, ирҿагыло рҿаархан, абраҟатәи аҭыԥқәа ирхырцеит.
Убасҟан урҭ ршьапымаҭәақәа ирықәтатаз асаба-ццышәқәа намдыршәшәан, Икониаҟа ицеит.
Аҵаҩцәа ракәзар, гәырӷьаралеи Аԥсы Цқьа илеи рхы-ргәы ҭәын.
Икониа урҭ Иудеитәи асинагогахь инеит, рмаҵура, руаз убас иҵаулан Иудеиааи Абырзенцәеи агәра азхараҵаратәы аиԥш.
Аха Анцәа ихаҵара адгылара зҭахымыз Иудеиаа аалаган, Анцәа Ҵабырг дыззымдыруа аишьцәа-ахаҵаҩцәа ирҿадыргылт.
Уеизгьы, уаҟа урҭ акыр аамҭа иҟан, имшәа-имырҳа Иҳақәиҭу иазхаҵара рыладырҵәон, Иаргьы изыркуаз ажәа дазыҳалалны дара рыла адыргақәеи аџьашьатәқәеи алиршон.
Ақалақь иаланхоз ауаа наҟ-ааҟ рҽеиҩыршеит, шьоукы Иудеиаа ирыдгылон, егьырҭ Апостолцәа.
Анцәа Ҵабырг дыззымдыруеи Иудеиааи ирхылаԥшуаз аиҳабацәеи дареи урҭ рцәа аԥҽразы, ахаҳә иадыргаразы иеицәажәт,
Аха дара абри атәы заа еилыркаан, Ликаониатәи ақалқьқәа Листреи Дервиеи, убас урҭ рыкәша-мыкәша иҟаз аҭыԥқәеи рахь ицеит,
Урҭ убраҟа ажәабжь бзиа рыладырҵәон.
Листра дынхон зызшьапык змыхәоз уаҩык, уи даниз аахыс дхымхәаны дшан, аханатә дызныҟәомызт.
Абри ауаҩгьы иаҳауан Павел иажәаҳәара, иуаз. Абарҭқәа данырҿыз аамҭазы, Павел ишиашаз уи днаиҿаԥшын игәеиҭеит игра, ихьаа-баа ркаԥсаразы ахаҵара шимаз,
Нас, ибжьы аарӷәӷәаны Иҳақәиҭу Иисус Христос ихьӡала инаиқәҿиҭит: угыл, ушьапы уқәгыл! Абри аамҭазы абри ауаҩ дҩаҵҟьеит, аныҟәарагьы далагеит.
Ауаа Павел иҟаиҵаз рбан, рыбжьы ҩыҭганы ликаон бызшәала ирҳәоит: ауаа рсахьа рыҭаны анцәақәа ҳзылбааит!
Урҭ Варнава Зевс ихьӡырҵоит, Павел иакәзар Ермиа, ажәаҳәараҿ еиҳа хадара ахьимаз азы.
Ақалақь алаларҭаҿ Зевс ихьӡала иргылаз аныҳәарҭа ыҟан; уи аныхаԥааҩ ацәқәеи ашәҭырқьақьақәеи ааиган агәашә инадиргылт, иҭахын ажәларгьы иаргьы урҭ аӡатә-ԥсаҭатә рзыҟаиҵарц.
Аха Апостолцәа Варнавеи Павели абри атәы анраҳа, рымаҭәақәа рышәхаԥыжәжәо ауаа ирзыҭрысит, рыбжьы ааҭцаны абас аиԥшгьы ҳәауа:
Ахацәа! изакәызеи мшәан шәызҿу, ҳара шәара ишәеиԥшу ҳауп, ҳуааԥсыроуп! Ҳара ишәзааҳгеит агәырӷьаҽҳәаша, ажәабжь бзиа, иаҳҭахуп шәзымҵахырхәо, мчы змам амц-ныхақәа шәырԥырҵны, ажәҩангьы, адгьылгьы, амшынгьы, урҭ ирықәугьы, ирҭоугьы зшаз, зыԥсыҭоу Анцәа дазхашәҵаразы
Анкьа Уи ажәларқәа дара рымҩала аҟазаара иақәиҭитәуан,
Аха, иара убасҟангьы Уи илшаразы шаҳаҭра ҟаиҵон агәыҳалалра аарԥшуа, жәҩан ахьтә ақәа ҳзаашьҭуа, ианаамҭаз аҽаҩра ҳаԥгалауа, афатә-ажәтә ҳагмырхауа, ҳагәқәа гәырӷьарала ирҭәны.
Абас еиԥш иҟаз ажәақәа шраҳауазгьы, ауаа рҳәатәахьы ирзиагомызт, урҭ аԥсаҭатә ҟаҳҵароуп ҳәа иқәгылан. Дара уаҟа ишыҟац иҟан, иуазҳәон.
Абарҭ ауааԥсыра ирылан Антиохиеи Икониеи рыҿтәи Иудеиаа, урҭ, Апостолцәа имшәа-имырҳа иануазҳәауаз аамҭазы, ирҳәауа зегьы мцуп, шәырзымӡырҩын, ражәа иаша-ҵабыргра алам ҳәа цәыҵаҳәауа, ажәлар дара рганахь ииаргеит. Абри иахҟьаны ауаа ԥсахеибакрала Павел ахаҳә дадырго иалагеит, аҵыхәтәан, уажәшьҭа дыԥсуп ҳәа ргәы ианаанага, дықәшьны ақалақь анҭыҵ дганы дкарыжьит.
Аха аҵаҩцәа уа ианихаххы, ианидеизала, иара дҩагылан ҩаԥхьа ақалақь ахь иҿынеихеит. Адырҩаҽны Варнавеи иареи Дервиаҟа ицеит.
Урҭ абри ақалақь аҿы Аевангелие рыладырҵәон, ахаҵара зауаз аҵаҩцәа рхыԥхьаӡарагьы шьарда иазҳауан, ашьҭахь Листраҟа, Икониаҟа, Антиохиаҟа ихынҳәуеит.
Уаҟа урҭ рҵаҩцәа ргәы-рыԥсы дырҵаруан, ироуаз ахаҵара еицакра амыхьуа иҟаларазы. Анцәа иаҳраҿы ҳнаӡаанӡа, ҳарҭ ҵҩа змам агәырҩақәа, аԥышәарақәа ҳзыԥшуп ҳәа рыхшыҩ азыршьҭуан.
Урҭ уахәамацыԥхьаӡа аиҳабацәа алырхуан, Иҳақәиҭу имардон, чгаралеи ныҳәаралеи ирзылыԥханы.
Нас, Писидиа иалсны, Памфилиа инеит.
Пергиа Иҳақәиҭу иажәа рызҳәаны Атталиаҟа ицеит.
Убрантә Антиохиаҟа ихынҳәит. Уаҟа Анцәа илыԥхала рнеирала ирықәныҳәаны рнапы ианҵаз рыдҵа нарыгӡеит.
Рышьҭахьҟа ианыхынҳә, ауахәама иеиднакылоз еизганы ирзеиҭарҳәеит дара рҿала, рнапала иҳәаны-иуны Анцәа иҟаиҵаз, илиршаз зегьы ртәы, ирзеиҭарҳәеит Уи Анцәа Ҵабырг дыззымдыруа ахаҵара амҩа шырзалихыз;
Уаҟа урҭ рҵаҩцәеи дареи такәаамҭа еицыҟан.
Иудеиантә иааз шьоукы аишьцәа абас ддырҵауа иалагеит: Моисеи иаԥиҵахьоу ала шәаԥхьатәқәа хышәымсар хеиқәырхашьа, ԥсеиқәырхашьа шәымам.
Ари аиҿагылара ӷәӷәа ҟанаҵеит, ганкахьала уи иадгылоз рахьтә, даҽаганкахьала, Павели Варнавеи рыҟнытә. Павели Варнавеи убасҟан ирыдырҵеит егьырҭ ахаҵаҩцәа рыманы Иерусалим инеины Апостолцәеи ауахәама аиҳабацәеи алархәны абри азҵаара иалацәажәаразы.
Ауахәама ирыднаҵаз ала рымҩа иқәланы ишнеиуаз, Финикиеи Самариеи иааҭгылт, убратәи ауааԥсыра ирзеиҭарҳәеит Анцәа Ҵабырг дыззымдыруа ахаҵара шрыдыркылаз атәы. Ари ажәабжь аишьцәа ахьыҟаз зегьы гәахәарала иаԥылт.
Иерусалим ианнеи, ауахәама иеиднакылози, Апостолцәеи, ауахәама аиҳабацәеи ирыдыркылт, ирзеиҭарҳәеит дара рҿала, рнапала инагӡауа Анцәа илиршақәаз зегьы ртәы.
Убасҟан афарисеицәа рдунеи еилахәашь иеиуаз, ахаҵара зоухьаз шьоукы ҩагылан абас еиԥш рҳәеит: уажәшьҭа Анцәа Ҵабырг дыззымдыруа аԥхьатәхсара иалагароуп, урҭгьы Моисеи изакәанԥҟарақәа нарыгӡалароуп.
Апостолцәеи ауахәама аиҳабацәеи абри азҵаара аӡбаразы рхы еиларкит.
Акыр ианеимарк-ианеиҿарк ашьҭахь, Пиотр дҩагылан иҳәоит: аишьцәа хацәақәа! шәарҭ ижәдыруеит зны, иҳаҩсхьоу аамҭақәа рзы, Анцәа Ҵабырг дыззымдыруа Аевангелие рыларҵәаразы Анцәа сшалиххьаз.
Анцәа, ауаа ргәы-рыԥсы иҭоу Аилкааҩ, Уи ҳара ҳаиԥш Анцәа Ҵабырг дыззымдыруагьы Аԥсы Цқьа дырзылбааирԥшит.
Анцәа Анцәа Ҵабырг дыззымдыруеи ҳареи ҳазлеиԥшым акы аликаауам, избан акәзар Уи ахаҵарала урҭ ргәы-рыԥсы ирыцқьеит.
Нас убас акәзар, аҵаҩцәа рыхәда ҳабацәагьы ҳаргьы иаҳзышьҭымхуа аидара ықәҵаны Анцәа дызԥышәшәозеи?
Ҳарҭ агәра аагоит дара реиԥш ҳаргьы Иҳақәиҭу Иисус Христос иҳалалра иабзоураны аиқәырхара шҳаҭәахо.
Зегьы анеихсыӷь ашьҭахь, Варнавеи Павели ражәа иазыӡырҩит, урҭ алацәажәеит Иҳақәиҭу ибзоураны дара рыла Анцәа Ҵабырг дыззымдыруа рыбжьара иалыршаз адыргақәеи аџьашьатәқәеи ртәы.
Урҭ ражәа ианалга, Иаков иҳәоит: аишьцәа хацәа! шәысзыӡырҩы:
Симон иаҳзеиҭеиҳәеит Анцәа аханатә Анцәа Ҵабырг дыззымдыруа шыгәцареикхьаз, урҭ рыбжьара иаҭәаз ауаа шалиххьаз.
Аԥааимбарцәа абри аӡбахә иазыразны абас рҳәахьан:
Абри ашьҭахь Сара схынҳәуеит, иԥырыххаахьоу Давид иныҳәарҭа-қьала шьақәсыргылоит, иеилыбгахьоу уи ахәҭақәа ишыҟаз аиԥш еиҭаҟасҵоит,
Иаанханы иҟоу ажәлар рыхәҭа, убас сыхьӡ ззылыԥхо ажәларқәа зегьы Иҳақәиҭу дрыԥшааларзы, абас иҳәоит Иҳақәиҭу, абарҭқәа зегьы алзыршаз.
Анцәа аханатә иусқәа зегьы Иара ибарҭоуп.
Убри аҟнытә Анцәа ихаҵара иазхьуа Анцәа Ҵабырг дыззымдыруа рымҩаҿ ҳарҭ иҳахәҭам ауадаҩрақәа раԥҵара.
Уимоу урҭ ашәҟәы рзааҩыроуп Анцәа Ҵабырг дыззымдыруа рныха-рԥхашьагақәа ирымҵгоу афатә рҿахьы инарымгаларазы, ихәаҽны ишьу арахә ажьы рымфаларазы, ашьа рҽацәырыхьчаразы, рхы иазырымуша даҽаӡәы изырымуларазы.
Избан акәзар Моисеи изакәанԥҟара қалақьцыԥхьаӡа ес-сабша аханатә аахыс ирыладырҵәоит.
Апостолцәеи ауахәама зегьы аиҳабацәеи ирыӡбеит рыбжьарахьтә ԥыҭҩык ауаа алхны, Павели Варнавеи ирыцҵаны, Антиохиаҟа ирышьҭразы. Урҭ иалырхит Варсава ҳәа изышьҭаз Иудеи Силеи, аишьцәа ирнапхгаҩцәаны.
Убарҭ абри аҩыза ашәҟәы рыцырҵеит: Апостолцәеи, ауахәама аиҳабацәеи, аишьцәа-ахаҵаҩцәеи зегьы рахьтә. Антиохиеи, Сириеи, Киликиеи ахаҵара змоу Анцәа Ҵабырг дыззымдыруа шәахь. Агәырӷьара шәымазааит.
Ҳара ҳҟынӡа иааӡеит ҳхаҵара шьҭазҵаз шьоукы шәара шәахь инеины, шәусқәа рыҽрылагаланы, шәгәы-шәыԥсы шҭырҟьо, аԥхьатәхсара ахәҭоуп, азакәанԥҟара иқәныҟәатәуп ҳәа ҳара ишәыдҳамҵаз шәыдҵауа.
Убри аҟнытә иҳаӡбеит ҳабжьарахьтә гәыԥҩык алхны, акыр иаҳзаԥсоу Варнавеи Павели рыцҵаны ишәзынаҳашьҭырц,
Урҭ Иҳақәиҭу Иисус Христос ихьӡ иахырҟьаны зыԥсҭазаара акырынтә ашәарҭара иҭадыргылахьоу роуп.
Ҳара ишәзынаҳашьҭуеит иара убас Иудеи Силеи ишәзаҳаҩуа атәы ажәала ашьақәырӷәӷәаразы.
Аԥсы Цқьеи ҳарҭи иҳаӡбеит абраҟа зыӡбахә анаҳҵо рыда даҽа хьанҭарак шәаҵамзарц:
Мап рцәышәкла Анцәа Ҵабырг дыззымдыруа рныхақәа ирызнарго афатә, ашьа, ихәаҽны ишьу арахә ржьы, акалҭбааԥсра, шәхы иазыжәмуша даҽа шьоукы ирзыжәымун. Бзиарала шәыҟазааит!
Адҵа змаз рымҩа иқәлеит, Антиохиа инаӡеит, уаҟа изызнеиз ааизганы ашәҟәы рырҭеит.
Ауаа уи иаԥхьон, игәышьҭыхгаз, ишьамхырҵарыгаз адҵа иеигәырӷьон.
Иудеи Силеи, урҭ егьԥааимбарцәан, ражәақәа рыла аишьцәаахаҵаҩцәа ргәалаҟара шьҭырхуеит.
Дара уа ԥыҭраамҭак иҟан, нас, аишьцәа урҭ ныҳәа-ныԥхьан, еизыразрала Апостолцәа рышҟа иоурышьҭит.
Аха Сила уа даанхарц иӡбеит (Иуда Иерусалимҟа дхынҳәит).
Павели Варнавеи Антиохиа иаанхеит. Уаҟа урҭи иара убас аӡәырҩи Иҳақәиҭу иажәа рыладырҵәон.
Ԥыҭк аабжьысхьан аиԥш, Павел Варнава абас еиԥш иеиҳәоит: уааи, Анцәа иажәа ахьрылаҳарҵәоз ақалақьқәа зегьы ҳарҭаап, ауаа ирынхашьоу аабап.
Варнава иҭахын Марк ҳәа изыԥхьоз Иоанн игара,
Аха Павел иамҩан ибомызт Памфилиа ианыҟаз иаанзыжьыз, изҿыз аус назмыгӡаз, иацымныҟәаз ауаҩы уахь идәықәгалара.
Абри атәы урҭ еиҟәнагартә еиԥш ирзеимакырахеит. Варнава Марк даашьҭыхны мшынла Кипрҟа дцеит;
Павел иакәзар, Сила даалхны, аишьцәа рахьтә Анцәа илыԥха иманы имҩахь иҿынеихеит,
Сириа, Киликиа шыҟаз ддәықәлеит, ауахәамақәа шьаҭаркуа.
Павел днеит Дервиеи Листреи. Убраҟа дынхон Иисус иҵаҩы Тимофеи. Тимофеи иан ахаҵара змаз Иудеиа ԥҳәысын, иаб Дбырзенын.
Листреи Икониеи иҟаз аишьцәа уи иӡбахә бзианы ирҳәон.
Павел иҭаххеит иныҟәара мҩаҿы уи дигаразы, убри аҟнытә иаԥхьатә хисеит Иудеиаа ҳасаб рзуны, избан акәзар урҭ Тимофеи Дышбырзеныз рдыруан.
Изҭаауаз ақалақьқәа рҿы Анцәа Ҵабырг дыззымдыруа мап зцәырклаша ҳәа Иерусалим Апостолцәа ирыдыркылахьаз ақәҵаратә рыларҳәон.
Ари ауахәамақәа рхаҵара арӷәӷәон, рышҟа ииасуаз рхыԥхьаӡара ес-иаашар иацлон.
Аԥсы Цқьа урҭ Асиа рмаҵура анагӡара азин римҭеит, убри аҟнытә Фригеи Галаҭиеи ирылсны ицар акәхеит.
Мисиа ианнеи, иақәыркит Вифиниаҟа ацара, аха Аԥсы Цқьа уи дазыразымхеит,
Нас, Мисиа иалсны Троада инеит.
Ҵхыбжьон Павел лабҿаба-лаԥшҵашәараны дизаатит ибла даахгылт Македониатәи уаҩык. Уи абас еиԥш ала диҳәон: Македониаҟа уааи, уҳацхраа.
Абри ашьҭахь ҳгәы иаанагеит Иҳақәиҭу урҭ ажәабжь бзиа рылаҳарҵәар иҭахуп ҳәа, ҳарҭгьы али-ԥси рыбжьара уахь ҳҿынаҳхеит.
Троадантә ҳарҭ, мышкала, ҳашиашаз Самофракиаҟа ҳцеит, уахьтә адырҩаҽны Неаполь ҳнаӡеит.
Убрантәи Филипп ҳнеит: уи Македониа абри ахәҭаҿы иқалақь хадоуп, аколониа иатәуп; абри ақалақь аҿы мышқәак ҳаҟан.
Асабшаҽны, ақалақь ҳналҵны, уи анҭыҵ иҟоу аӡиас ашҟа ҳцеит, еснагь абратәи аныҳәарҭаҿ еизаны ауаа ныҳәон. Ҳарҭ ҳнатәан абраҟа еизалоз аҳәсеи ҳареи аицәажәара ҳалагеит.
Убарҭ дреиуан Лидиа захьӡыз ԥҳәыск, Фиатир ақалақь аҿы бымба лыхла ихәҳахәҭуаз. Лидиа Анцәа дхалҵон, Павел ииҳәоз ажәа Иҳақәиҭу лгәы-лыԥсы аартны даԥигалон.
Уи лыҩнаҭа иаҵанакуазгьы ларгьы аӡы рҽанӡаархуаз, дҳаҳәеит рыҩныҟа ҳнеиразы: Иҳақәиҭу дхазҵо ҳәа сшәыԥхьаӡозар, сшәыҳәоит, сыҩныҟа шәымҩахыҵ, сара сҿы шәаангыл. Ҳцеит уи лышҟа.
Зны, аныҳәарҭахь ҳашцоз, амҩан даҳԥылт маҵуҩ ԥҳәызбак, уи иҟалашаз лыҵазҳәоз адоуҳа лыман, убри алагьы лыԥшәмацәа ахашәалахә ду рԥылгалон.
Амаҵуҩ ԥҳәызба Павели ҳареи дҳашьҭахх дҳашьҭан, ҳашьҭахьынтә лыбжьы рылыҩуан: арҭ ауаа Зегьзымчу Анцәа имаҵуцәа роуп, урҭ хеиқәырхашьас иҟоу атәы ҳарҳәоит.
Уи акыр мшы абри даҿын, аҵыхәтәан, Павел иԥсахы анеибак, илылаз адоуҳа инақәҿиҭит: Иисус Христос ихьӡала иудысҵоит узлоу улылҵырц. Иара убри аамҭазыҵәҟьа лдоуҳа налылҵит.
Аԥҳәызба лыԥшәмацәа илыхьыз анеилыркаа, уаҳа хашәалахә роураны ишыҟамыз анырба, Павели Силеи еиқәԥах ирбаандаҩны ақалақь ашҭахь, ахылаԥшцәа рышҟа иргеит.
Ахылаԥшцәа рҿы иахьнеиз абас аиԥшгьы рҳәеит: абарҭ ауаа Иудеицәоуп, ҳақалақь аҿы гәамҵрас, еилаҩынтрас иҟоу зегьы зыхҟьо дара роуп,
Урҭ, Римтәи ауааԥсыра иҳадҳамкылаша, ҳазқәымныҟәаша аҵас-ԥҟарақәа ирылацәажәоит.
Ауаажәларгьы абарҭ ирыдырҵоз ахара иашоуп ҳәа иқәгылт, ахылаԥшцәа урҭ еилыхны лахҭымла рыпҟара ақәырҵеит.
Ӷәӷәала ианырыпҟа, ианырдық, илаганы абахҭа иҩҭарыжьит, нас, уи ахьчаҩцәа реиҳабы идырҵеит гәцаракрала ирыхьчаларц.
Абахҭа ахьчаҩцәа реиҳабы абас еиԥш иҟаз адҵа аниоу, абахҭа аҩнуҵҟатәи акәымра иҭеикит, ашьамҭлаҳәқәа рышьаҵаны.
Ҵхагәазы Павели Силеи Анцәа иҳәон, уи ибзырӡы рҳәон, уаҟа иҭакыз урҭ ирзыӡырҩуан.
Ус, иаалырҟьаны, адгьылҵысра ӷәӷәа иҟалаз, абахҭа ауасхыр архыџ-хыџит. Уи ашәқәа зегьы ҟьаҟьаӡа иаатит, иҭакызгьы ршьамҭлаҳәқәа ҩарышьхышәшәеит.
Абахҭа ахьчаҩцәа реиҳабы данҿыха, уи ашәқәа ккаӡа ишаатыз аниба, уаҟа иҭакыз зегьы ҭыҵны ицеит ҳәа игәы иаанаган, иҽишьырц иаҳәа ааҭикәыцәааит.
Аха Павел, уи игәы иҭаз иаԥганы, ибжьы аарӷәӷәаны иҩаиқәҿиҭит: ухы ҭоумырхан, ҳарҭ зегьы абра ҳаҟоуп.
Уи алашарақәа ашәыркы ҳәа адҵа ҟаиҵан, абахҭа дныҩнашылт, дқыџь-қыџьуа Павели Силеи рҿаԥхьа асаара иҽкаижьт.
Нас, иахьҭакыз иааҭганы дразҵааит: шәарҭ, зхаҵкы сцаша! схы злеиқәсырхарызеи?
Дара ирҳәоит: Иҳақәиҭу Иисус Христос дхаҵа, убасҟан уаргьы, уҩнаҭа иеиуоугьы шәҽеиқәшәырхоит.
Урҭ иара изы аиԥш, иҭаацәа иреиуаз рызгьы Иҳақәиҭу иажәа, иуаз рзырҳәеит.
Ҵхагәазы рыхәрақәа ҿиӡәӡәеит, иаргьы иҩнаҭа иеиуазгьы ауха рыҽӡаархит,
Нас, даалаган иҩныҟа иааиԥхьеит, ачеиџьыка рзыҟаиҵеит. Уи игәы-иԥсы зегьы гәырӷьарала иҭәын, избан акәзар иаргьы иҭаацәагьы Анцәа дазхарҵеит.
Ус, ианааша, ахылаԥшцәа аруаа иреиуаз абахҭахь идәықәырҵеит, иахьнеиуаз абас еиԥш иҟаз адҵа рызнаргаразы: урҭ ауаа аушәышьҭ.
Абахҭа аиҳабы Павел иеиҳәеит: ахылаԥшцәа иаарыцҳаит шәоушьҭызарц; убри аҟнытә шәхы шәақәиҭуп, еизыразрала шәыҟазааит.
Аха Павел урҭ рахь иҳәоит: Римтәи ауааԥсыра ҳашреиуоугьы, ҳус мыӡбаӡакәа ажәлар рҿаԥхьа ҳрыпҟеит, абахҭа ҳҭарыжьит, уажәы абрантә маӡала ҳаурышьҭырцу? мап, иааины дара рнапала ҳҭыргааит.
Амаҵура-уаа нахынҳәын, абри атәы ахылаԥшцәа ирарҳәеит; урҭ Римтәи ауааԥсыра ишреиуаз анраҳа, ишәаӡыӡеит,
Иахьҭакыз иааин, аҭамзаара шьҭарҵеит, нас, абахҭа иааҭырган, ақалақь ныжьны ицаразы ирыҳәеит.
Абахҭа ишааҭыҵыз аиԥш, Лидиа лыҩныҟа ицеит, уаҟа рашьцәеи дареи еиниеит, ихшыҩрҵагаз ажәақәа рарҳәеит, нас, рымҩа иацҵауа рҿынархеит.
Урҭ Амфиполь, Апполониа ирылсны Иудеиаа рсинагога ахьыҟаз Фессалоника инеит.
Павел, ишыҟаиҵалац аиԥш, асинагогахь дцеит, уаҟа уи инеиԥынкылан х-сабшак Аҩырақәа ирныз дырзааҭгылон,
Иреилиркаауан, ишьақәирӷәӷәон Христос ауаа данырхыԥсаалакь ашьҭахь, аԥсцәа рахьтә дгылараны дшыҟаз, абри Христос зыӡбахә шәыласырҵәауа Иисус иоуп ҳәа реиҳәон.
Аӡәырҩы ари агәра азхарҵеит, Анцәа ицәшәоз Абырзенцәа рацәаҩны, убас ҳаҭыр змаз аҳәса жәпаҩы Павели Силеи ирыдгылт.
Абри азхазымҵаз егьырҭ Иудеиаа ашьыцра рызнарҵысит, нас, ақалақь ашҭаҿ иаԥсамыз шьоукы рхы иархәаны, ажәлар еизганы ақалақь аҿы ақәгылара еиҿыркааит, урҭ Павели Силеи ԥшааны ажәлар рҿаԥхьа иқәгыларазы еибарсны Иасон иҩны иазцеит.
Аха уаҟа уаҩ данырымба, Иасони аишьцәа иреиуаз шьоуки рыма, еибарыҳәҳәо ақалақь ахылаԥшцәа ирзааит, абарҭ ауаа адунеи зегьы иахьӡаны ахынҭ-ҩынҭ рыларҵоит, уажәы, абар, ҳара ҳахь иааит,
Иасон иакәзар, иҩны идикылт; урҭ акьесар идҵақәа ирҿагылоит, даҽа аҳак, Иисус захьӡу, дыҟоуп ҳәа рҳәоит, абас еибарҵәаауан дара.
Ас заҳаз ауаажәлари ақалақь ахылаԥшцәеи шәаӡыӡараха ирысит.
Аха, Иасони даҽа шьоук рахьтәи урҭ иакәым шыҟарымҵо ала ажәа анроу, иоурышьҭит.
Иара убри аухаҵәҟьа аишьцәа Павели Силеи хыма-ԥсыма Вериаҟа амҩа иқәырҵеит, уа ианнеи Иудеиатә синагога иаҭааит.
Аратәқәа Фессалоникаа раасҭа еиҳа здырра ҭбааз уаан. Урҭ даара игәцаракны ауаз ажәа иазыӡырҩит, ес-иаашар Аҩырақәа ҭырҵаауан, ираҳауази урҭ ирнызи еиқәшәо-еиқәымшәо ҳәа.
Аӡәырҩы иззыӡырҩуаз азхарҵеит, уи азхарҵеит убас пату зқәыз Абырзен ҳәсақәеи ахацәеи маҷымкәа.
Аха Фессалоникатәи Иудеиаа Павел Вериа Анцәа иажәа шрылаирҵәоз анраҳа, аусеиҵаҟьаразы абрахь иааны, ауаа хыхуа, ирҿадыргыло иалагеит.
Аишьцәа убасҟан, иаразнак, Павел амшын ԥшаҳәахьы ддәықәырҵеит, убрахь дцараны дыҟазшәа, Силеи Тимофеии убраҟа иаанхеит.
Павел днаскьазгоз дрыма Афина ианнеи, урҭ шьҭахьҟа иргьежьит, ԥсыхәа зламоу ала иаарццакны Силеи Тимофеии Афина инеирц ажәа рзаацҳаны.
Павел имҩанызацәа раара дазыԥшны Афина далан, игәахы ԥнажәон абри ақалақь нцәахәыс ҳәа ирыԥхьаӡоз амаҭәарқәа иахьрымҽхакыз.
Уи асинагогаҿ Иудеиааи Анцәа ицәшәози драцәажәон. Есиаашар ашҭаҿ инымҩас-аамҩасуаз иажәа иазыӡырҩуан.
Зны афилософцәа ргәыԥ аепикәыреиааи ахачҳарауааи дааныркылан иҿцәажәон. Шьоукы абасгьы иҵаауан: иарбан абри аԥсы хьшәашәа, зажәада акгьы злам ииҳәараны иҟоу?, Даҽа шьоукы иазгәарҭон: атәым нцәахәқәа ракәӡами мшәан зыбзырӡы иҳәо? Изхырҳәаауазгьы Иисус изку агәырӷьаҿҳәаша жәабжь, уи ибзахара-игыларатә ахьрылаирҵәоз ауп.
Уи ареопаг аилатәараҿы днаганы абас еиԥш иарҳәоит: иаҳзеиҭаҳәа ирылаурҵәо аҵара-дырра хыс-ҵыхәас иамоу?
Уара уахьтә ҳлымҳақәа уамашәа иҟоу ак раҳауеит, убри аҟнытә, еилаҳкаарц ҳҭахуп убри змааноу, иаҵанакуа?
Афина иаланхоз ажәлари уи иаҭаауаз аҳәаанырцәтәи ауааԥсыреи рзы иреиӷьыз аамҭагаган иҿыцу акы алацәажәареи азыӡырҩреи.
Ареопаг аилатәараҿ Павел дҩагылан иҳәоит: Афина иаланхо ауаажәлар! сара избоит шәарҭ акалашәа иҟоу ахаҵара ӷәӷәа змоу уааԥсыраны шәшыҟоу.
Сара абра сахьалаз, игәцаракны шәыԥшьаҭыԥқәа сахьрыхәаԥшуаз, аԥсаҭатә нагарҭақәа руак аҿы саԥхьеит: иаҳзымдыруа Анцәа узы. Абри, шәара шәзымҵахырхәо, ҳаҭыр зқәышәҵо, арахь зеилкаа шәымам, зхы-зҵыхәа шәзымдыруа Анцәа иӡбахә шәызнагара ауп исҭахугьы:
Адунеи зшаз Анцәа адунеи иаақәу зегьы ԥсҭазаара рызҭаз, жәҩани дгьыли Ирықәиҭу, ауаа рнапала идыргылаз аныҳәарҭақәа рҿы нхарҭас имам,
Ауаа амаҵ ахьизыруша дазыԥшым, избан акәзар Иара ихаҭа зегьы ԥсҭазаара риҭоит, аԥсыԥ лага-ҩагара рылиршоит.
Аӡәы заҵәык иҿганы, ишьҭраны, адунеи аҿы ауаатәыҩса ирҿиеит, абри адгьыл ахы-аҵыхәа ықәырҭәааны ауаажәлар нхарцинҵырц, доусы раамҭеи рҭыԥи рзыԥҵәаны.
Анцәа убас ишьақәиргылт, ажәлар Уи иԥшаара рҭахны, Иара иахь анеира иазгәышьуа, иԥшаарагьы рылшо, избан акәзар Уи ҳара даҳцәыхарам.
Ҳара ԥсҭазаара ахьҳамоу, ҳахьынеиҭаҵ-ааиҭаҵуа, ҳахьыҟоу Иара иҿы ауп. Ҳарҭ Иара ҳишьҭроуп шәара шәпоетцәа иреиуаз ишырҳәалоз аиԥш.
Иара ҳишьҭразар, ҳаргьы Анцәахәы ахьы ма араӡны, мамзаргьы ахаҳә ирылху аӡә иакәны ҳхаҿы дааҳамгароуп, ауаҩытәыҩса игәаԥхарала иаԥиҵаз, инапқәа рыла иҟаиҵаз, ихы иҭиҳәааз хаҿсахьаны ҳаизыҟамзар ауп.
Абасала, наҟ иаанҳажьып иҳаҩсхьоу аамҭақәа иртәыз, иаҳзымдыруаз аиаша-ҵабырг, избан акәзар уажәы Анцәа ауаажәлар зегьы ирыдиҵоит рыгәнаҳарақәа рхырхразы, аҭамзаара иаҳәаразы.
Уи Иара иалихыз Ахаҵа ила адунеи иаша-ӡбарала данақәыӡбаша амш азԥиҵәахьеит. Ари абас шакәу ауаа идирбахьеит аԥсцәа рахьтә Уи игыларала.
Изыӡырҩуаз рыҟнытә шьоукы иԥсхьоу рахьтә ауаҩы игылара аӡбахә анраҳа, ччараха ирысит, даҽа шьоукыхгьы ирҳәеит: убри аҵыхәала даҽазынгьы ҳаузыӡырҩып.
Абри ашьҭахь Павел урҭ днарылҵит.
Аха изыӡырҩуаз хацәақәак иара иган иадгылт. Убарҭ рыбжьара дыҟан Диониси Ареопагит, Дамар захьӡыз ԥҳәыск, убас урҭ ирыдгылоз даҽа шьоукы.
Абри ашьҭахь Павел Афина ааныжьны Корниф днеит.
Уаҟа уи диқәшәеит Акил захьӡыз, шьҭрала Понт иалҵыз Иудеик, уи ааигәа иԥҳәыс Прискилла диманы Италиантәи дааит, избанзар Клавди адҵа ҟаиҵеит Иудеиаа зегьы Рим иалҵразы, уажәы урҭ рбараҳәа дцеит.
Урҭи Павели напҟазарак еицрыман, убри аҟнытә Павел убраҟа даанхеит аусеицуразы ақьалақәа еицыҟарҵон.
Ес-сабша иаамҭа асинагогаҿ ихигон, Иудеиааи Абырзенцәеи ахаҵара рыларҵәауа.
Силеи Тимофеии Македониантә ианаа, Павел, адоуҳа излаиднаҵоз ала, иаамҭа зегьы Иисус Христос шиакәу атәы Иудеиаа рызнагара иазикуан.
Аха урҭ абри иаԥырхагахо, иаргьы дладырҟәуа ианалага, имаҭәақәа ирықәтатаз асаба-ццышә аарықәыршәшәаны ус реиҳәоит: шәара шәшьа шәара шәхы иадзааит, сара сыцқьоуп, хара сымам; Анцәа Ҵабырг дыззымдыруа срызцоит ахаҵара рыларҵәаразы.
Уи асинагога даадәылҵын, иара убра, асинагога ааигәара зыҩны гылаз, Анцәа дхазҵоз Иуст иахь днеит.
Асинагога аиҳабы Крисп иҩнаҭа иаҵанакуаз зегьы, убас Коринфаа аӡәырҩы, Иҳақәиҭу дазхарҵеит, рыҽӡаархит.
Уахык зны Иҳақәиҭу лабҿабатә цәырҵрала даацәырҵны Павел иеиҳәоит: умшәан, уажәа шуҳәац иҳәала, ҿеихак ҟаумҵан,
Сара уара суцуп, уаҩы ԥырхага уиҭараны иҟам, абри ақалақь аҿы ирацәаҩуп Сара исзыразу.
Абри ашьҭахь уи убраҟа шықәсыки фымзи дыҟан, Анцәа иажәа дырҵо, ирыларҵәауа.
Убасҟан, Ахаиа проконсулс Галлион даныҟаз аамҭазы, Иудеиаа еицҿакны Павел иҩаиқәлан, аӡбарҭахь днаргеит.
Урҭ абас еиԥш ала аара идҵо рҿаархеит: абри ауаҩ Анцәа дыдхаирҵоит, ҳара ҳзакәанԥҟарақәа ирҳәо дырҿагыланы.
Павел ажәакгьы аҳәаха имҭакәа, Галлион Иудеиаа абас еиԥш реиҳәоит: Иудеиаа! абри ауаҩ ишакәым ала дҳазныҟәеит, мамзаргьы цәгьара ӷәӷәак ҟаиҵеит ҳәа шәҳәозҭгьы, усҟан сара исыхәҭан сышәзыӡырҩразы;
Аха доусы дзыдгыло аҵаразы, ахьӡқәа рзы, ҳзакәанԥҟаразы аимак-аиҿакқәа аншәымоу шәара еилшәыргала: урҭқәа ӡбаҩыс срымам.
Адҵа ҟаиҵеит аӡбарҭахьтә идәылырцаразы.
Нас, Абырзенцәа андәылҵ, аӡбарҭа аҿаԥхьа асинагога аиҳабы Сосфен дрыпҟеит, аха Галлион уи уссгьы имкит.
Павел такәаамҭа Коринф дыҟан, нас, аишьцәа ааныжьны мшынла Сириаҟа дцеит, Акилеи Прискиллеи уахь иццеит; амшын данхылоз аамҭазы, Кенхреиа ихахәы амихит, иҳәахьа нагӡауа.
Ишеицыз Ефес инеит, убраҟа дара ааныжьны, асинагогахь днеин Иудеиаа дрыҿцәажәо далагеит.
Урҭ даҽа такәаамҭа, абра, дара рҿы, даанхаразы иҳәеит, аха иара мап икит.
Идәықәламҭазы иреиҳәоит: иааиуа аныҳәазы хымԥада Иерусалим сыҟазароуп, шәара шәахь ҩаԥхьа схынҳәуеит, ус Анцәа иҳәахьазар. Нас аӷба длақәтәаны Ефесынтә имҩа дықәлеит (Акилеи Прискиллеи Ефес иаанхеит).
Кесариа ианнеи, аӷба даақәҵын ԥыҭраамҭак Иерусалим дааҭгылт, аҭыԥантәи ауахәамаҿ ахаҵара змази иареи иеиқәшәеит, нас Антиохиаҟа иҿынеихеит.
Антиохиа ԥыҭрак данынха ашьҭахь, уаантәи ддәықәлеит Галатиеи Фригиеи дрылсны, ауахәамақәа дырҭаауа, аҵаҩцәа ргәалаҟара ҳаракуа.
Абри аамҭазы Ефес дааит Иудеиаа иреиуаз Аполлос захьӡыз аӡәы. Уи шьҭрала Александриатәын, ҵара-дыррала инагаз, Аҩырақәа бзианы издыруаз уаҩын.
Уи Иҳақәиҭу имҩақәа ртәы иҵахьан, дрықәшәахьан, даара ажәа цаҳә-цаҳәла дцәажәон, агәра дхаирҵон. Гәцаракрала Иҳақәиҭу итәы дирҵон, ихаҭа Иоанн ирылаирҵәоз аӡӡаахра иаҭаху аиҳа шизымдыруазгьы.
Аполлос асинагогаҿ дымшәа-дмырҳа иажәа иҳәон, ус, зны, Прискиллеи Акилеи уи ианизыӡырҩы, рыҩныҟа даарыԥхьан, Иҳақәиҭу имҩатә, идырратә еиҳа инарҭбааны, инарҵауланы изеиҭарҳәеит, иеилдыркааит.
Уи иҭахын имҩа инацҵаны Ахаиаҟа дцаразы, аишьцәагьы игәы азҭарҵон, уимоу урҭ уаҟа иҟаз аҵаҩцәа ашәҟәы рзыҩны ирыҳәоит дрыдыркыларазы; уахь даннеи, қьиарала Анцәа дхазҵоз зегьы ацхыраара ду риҭеит.
Иаартыз аимак-аиҿакқәа рҿы Иудеиаа ҳазлаиашо ҳәа зыӡбахә рҳәоз зегьы иара дацраланы иаҿаԥиххаауан. Аҩырақәа рыла ишьақәирӷәӷәон Иисус Христос шиакәу.
Аполлос Коринф даныҟаз аамҭазы, аҩадатәи атәылақәа рҿы аныҟәара иаҿыз Павел Ефес днеит, уаҟа уи ԥыҭҩык аҵаҩцәа иқәшәеит,
Дразҵааит: ахаҵара аншәоуаз аамҭазы, Аԥсы Цқьа дышәзылбааԥшыма, дшәыдышәкылама? Дара иаҭаркит: ҳарҭ Аԥсы Цқьа ҳәа уаҩы иӡбахә ҳмаҳацт.
Уи деиҭаразҵааит: иарбан ӡӡаахроу шәара шәызлаӡааху? Иарҳәоит аҭак: Иоанн иӡӡаахра.
Павел иҳәоит: Иоанн иӡӡаахра ахарахыхратә, аҭамзааратә ӡӡаахран, уи ауаажәлар дрыԥхьон иара ишьҭахь Ицәырҵраны иҟаз Христос Иисус ихаҵаразы.
Абри атәы анраҳа, урҭ Иҳақәиҭу Иисус ихьӡала рыҽӡаархит,
Павел инапқәа урҭ ианырхеик, Аԥсы Цқьа дырзылбааԥхеит, нас, еиуеиԥшым абызшәақәа рыла ицәажәо, иҟалашаз аӡбахә ҳәауа, иазыԥааимбаруа рҿаархеит.
Урҭ зынӡа жәаҩаҩык раҟара ыҟан.
Уи дымшәа-дмырҳа хымыз асинагогаҿ дуазҳәауан, Анцәа иаҳратәы ырҵабыргуа, агәра дырго.
Аӡәырҩы уи иажәа, иуаз адкылара мап ацәыркуан, агәра ргомызт, зегьы ишраҳауаз Иҳақәиҭу иҵара ацәа ԥырҽуан, ирҿаасҭаны иахцәажәон, убри аҟнытә иара урҭ аанижьуеит, аҵаҩцәа еизганы, ес-иаашар Тиранн ҳәа изыԥхьоз аӡәы иҵараиурҭа уадаҿ дырзаԥхьон.
Абри ишаҿыз ҩышықәса ҵит, Асиа инхоз Иудеиааи Абырзенцәеи зегьы Иҳақәиҭу Иисус иӡбахә раҳауан, ирылаҵәон.
Анцәа иакәзар, Павел илшарала ауаа аџьашьатәқәа жәпакы ирылаирԥшуан.
Ачымазцәа уи ичабра аҿацә, мамзаргьы ицәашәҵатә иакәыршази ианырхьыслакь, рхьаа иалҵуан, адоуҳа бааԥсы злаз рдоуҳа ҩарылицон.
Ауаҩы адоуҳа бааԥсы илцара зылшоз Иудеиаа иреиуаз шьоукы иақәыркит Иҳақәиҭу Иисус ихьӡ адоуҳа бааԥсы злоу рҟны иалшо ԥыршәарц. Урҭ ирҳәон: Павел зыгәрагара рылаирҵәо Иисус ихьӡала иудысҵоит абри ауаҩ уилҵразы.
Арҭ аԥышәарақәа мҩаԥызгоз Иудеиаа раԥхьаԥшьаҩ Скева иԥацәа быжьҩы-уаак ракәын.
Аха адоуҳа бааԥсы ус аҳәоит: сара Иисус дыздыруеит, Павел иӡбахәгьы здыруеит, шәарҭ шәызусҭцәада?
Абри ашьҭахь, адоуҳа бааԥсы злаз аӡәы, абарҭ ауаа даарзыҵҟьан, убас ипҟеит, убас аума рзааицеит рымаҭәақәа еицрыжәжәа, ашьа иаганы адәахьы идәылыҟьҟьартә аиԥш.
Ефес инхоз Иудеиааи Абырзенцәеи абри атәы анраҳа, ашәаӡыӡа иамҽханакит, Иҳақәиҭу Иисус ихьӡ ҳаҭыр дула ирныруа иалагеит.
Ахаҵара зауз аӡәырҩы ааины, жәлар рҿаԥхьа иҩагыланы иҟарҵахьаз агәнаҳарақәа ирылацәажәон.
Алаԥшхырԥаратә-аршанхаратә усқәа уаанӡа ирҿыз аӡәырҩы рышәҟәқәа ааганы зегьы ишырбоз амца иҩалажьны ирбылуан; абас ирблыз абарҭ ашәҟәқәа зыԥсаз анырыԥхьаӡа, ҩынеижәеи жәаба нызқь драхма инаӡеит.
Иҳақәиҭу иажәа акәзар уи еиҳа-еиҳа ирылаҵәон, амч-алшара иазҳауан.
Абарҭқәа рышьҭахь Павел иӡбеит Македониеи Ахаиеи дрылсны Иерусалимҟа дцаразы; иагьиҳәоит: Иерусалим санаҭаалакь ашьҭахь Рим збароуп.
Македониаҟа ицхырааҩцәа ҩыџьа, Тимофеии Ерасҭеи шьҭны, ихаҭа ԥыҭраамҭак Асиа даанхеит.
Абри аамҭазы Иҳақәиҭу иҵара аҿагыларазы, иаалырҟьаны ақәгылара ӷәӷәа ҟарҵеит.
Димитри захьӡыз хьиҩык Артемида илызкыз аныҳәарҭа асахьа араӡны иалхны иҟаиҵон. Ари аус аҟазара знапы алакыз ауаа ахашәалахә бзиа рнаҭон.
Уи абарҭ ауаа, убас занааҭла урҭ ирышьашәалаз, ирыҵанакуаз уҳәа ааизганы иреиҳәоит: аҩызцәа! шәара ижәдыруеит абри аус ахашәалахә бзиа шышәнаҭо, шәара шәзыҳәа уи зыԥсоу, иаҵанакуа.
Ижәдыруеит иара убас Павел ҳәа абраҟа изышьҭоу ауаҩы Ефес мацараҿ акәымкәа, Асиа ахьынӡа-наӡааӡо уҳәа ирықәынхо ауааԥсыра жәпаҩы ирылаирҵәо ахаҵарахьы ишиаигаз. Уи инапылаҟаҵароу анцәахәқәа нцәахәқәас иԥхьаӡом;
Ари ҳара ҳус, ҳзанааҭ ашәарҭара иахьҭанаргыло, ауаа ихәынгаршьартә иахьыҟанаҵо адагьы, анцәахә дуӡӡа Артемида лыхьӡала иргылоу аныҳәарҭа ацәа ԥнаҽуеит, акгьы аанамго иҟанаҵоит, Асиа, иара убас адунеи зегьы ахьынӡа-наӡааӡо ажәлар зеихырхәо анцәахәы лынцәахәратә лшара дугьы еиԥхьбоит, иқәҵуеит.
Ари иазыӡырҩыз зегьы ираҳаз иаҿагыланы арҵәаа еибарҳәҳәеит: Ефестәи Артемида ддуӡӡоуп!
Дук мырҵыкәа, ақалақь ауааԥсыра зегьы ршьапы иқәгылт. Ауаа Павел ицныҟәоз, Македониантә иааз Гаиеи Аристархи аашьҭыхны, иҳәынҷаны ишеибакәыз аланаԥшырҭахь, атеатр ахь иеихеит.
Павел иҭаххеит ажәлар рҿаԥхьа дықәгыларц, аха иҵаҩцәа уи дақәиҭрымтәит.
Иара убас абри аҭыԥ знапаҿы иҟаз, Павел ҩызцәас имаз Асиатәи ахылаԥшцәа иреиуаз шьоукгьы изаарыцҳаит аланаԥшырҭахь зынӡагьы дкылымсразы.
Иеизаз иҟарҵо-ируаз иақәшәомызт, шьоукы акы иадгыланы иеибарҳәҳәон, даҽа шьоукых даҽакы, рыбжеиҳараҩык ракәзар иззеизаз рыздыруамызт.
Иудеиаа ирҭаххеит еизаз рахьтә Александр дҩагыланы дцәажәаразы. Александр ажәаҳәара иҽазикит, иеизаз изыӡырҩырц шиҭаху напыла иаадырдырны.
Аха уи Иудеиаа дышреиуаз анырдыр, еицҿакны Ефестәи Артемида ддуӡӡоуп ҳәа ҩбаҟа сааҭ еибарҳәҳәон.
Нас, ақалақь ахылаԥшҩы дҩагылан, иааирӡырҩын, абасгьы иҳәеит: Ефесаа хацәақәа! адунеи зегьы аҿы дарбан иззымдыруа, ақалақь Ефес Артемида дуӡӡа, убас Диопет ирызку аныҳәарҭа, аԥшьаҭыԥ?
Ари макышьа змам акоуп, убри аҟнытә шәыҽшәырҭынч, хыма-ԥсыма ак ҳаӡбауеит ҳәа шәаламган.
Шәара абарҭ ауаа абрахь ишәаԥца иаажәгеит, урҭ (Артемида) лыԥшьаҭыԥ ак ацәызӷьычыз, дзырџьаз, илықәыӡбаз ишреиуамгьы.
Димитри, иара убас егьырҭ аҟазацәеи шьоук рахь агәынамӡара рымазар, уи азы аӡбарҭақәеи апроконсулцәеи ыҟоуп: ишырҭаху аиԥш дара-дара еизашышлааит.
Уаҳа даҽакы шәаргәамҵуазар, убарҭгьы азакәанԥҟарақәа змоу аизарақәа рҿы иӡбахоит.
Иахьатәи ахҭыс иахҟьаны ари қәгылароуп, ҿагылароуп ҳәа ахара ҳадлар алшоит, ахҭысқәа абри амҩала ицар усҟан ҳарҭ ахыриашара ҳцәыуадаҩхоит. Абарҭ ажәақәа ҳәаны, уи ажәлар еимирпит.
Ауаа рыԥсахеибакратә қәгылара анеихсыӷь, Павел аҵаҩцәа ааизганы, имҩақәҵаны, бзиала ҳәа нараҳәаны, Македониаҟа амҩа дықәлеит.
Дызлацоз имҩаҿ ахаҵара змаз зегьы ргәы азырхаҵауа, ирӷәӷәауа Бырзентәыла днеит.
Уаҟа хымз дыҟан. Мшынла Сириаҟа ддәықәлараны даныҟаз аламҭалазыҵәҟьа, Иудеиаа маӡала иеицәажәаны, дызлаҭадырхашаз иашьҭалт, убри аҟнытә ҩаԥхьа Македониаҟа дхынҳәит убастәи дцар акәхеит.
Дахьцоз еимҩалацәан: Вериатәи ауаҩы Сосипатр, Пирр иԥа, Фессалоникиатә Аристарх, Секәынд, Дервиатәқәа Гаи, Тимофеи, иара убас Асиатәи Тихики Трофими.
Урҭ зегьы ҳаԥхьаҟа ицахьан, Троада иаҳзыԥшын.
Ҳарҭ, ача-мыҵәҵәы аныҳәа мшқәа рышьҭахь, Филиппынтәи ӷбала ҳҿынаҳхан, хәымш ааҵуаны, дара ахьыҟаз Троада ҳнаӡеит, убраҟа бжьымшы ҳаҟан.
Амчыбжь ианалагоз актәи амш аҽны аҵаҩцәа ачаԥҽразы еизеит, Павел иуазҳәара наигӡон, драцәажәон, адырҩаҽны амҩақәлара игәы иахьҭаз аҟнытә реидтәалара ҵхагәахьы инаскьеит.
Ҳаизаны ҳахьыҟаз хыхьтәи ауадаҿ ацәашьқәа рацәаны иаркын.
Аԥенџьыр аҟны дтәан қәрала иқәыԥшыз, Евтих захьӡыз арԥыск. Павел дануазҳәауаз аамҭазы, Евтих дамхацәазаап, изгәамҭаӡакәа, ацәа дшалаз, ахԥатәи аихагыла аҟнытә далыбганы адгьыл дықәҳаит. Дышьҭыхны дрыманы рҿанаархоз, иара дыԥсхьан.
Павел дҩалбаан, арԥыс хыхь ала дҩаиқәиан, дааигәыдиҳәҳәаланы иҳәоит: гәалсс иҟашәымҵан, уи иԥсы ҭоуп.
Нас ҩаԥхьа зегьы еизаны иахьыҟаз ауадахь дхынҳәын, иаргьы, егьырҭ реиԥш, ачамхра, ачара далагеит, ацәылашамҭазы, иуазҳәара нагӡаны, Павел имҩа дықәлеит,
Арԥыс қәыԥш иакәзар, деибга-деизҩыда иҩныҟа дыргеит, абри уамашәаҵәҟьа зегь аигәырӷьеит.
Иара убасҟан, аӷба ҳҩақәтәан, Асс шыҟаз ҳҿынаҳхеит, убраҟа иҳақәшәараны иҟаз Павел даҳгаразы. Иара иоуп абас еиԥш зыӡбаз, избан акәзар уи иаҳасабын уахьынтә шьапыла аара.
Асс ҳашнеиз аиԥшҵәҟьа, уи даҳԥылт, даашьҭаҳхын, ӷбала Митилинаҟа ҳҿынаҳхеит.
Убрахьынтә адырҩаҽны Хиос аҿаԥхьа ҳнаӡеит, даҽа мышкы ааҵуаны, Самос ҳнеит, Трогиллиа ҳааҭгыланы, нас, еиҭах, мышкала, Милит ҳнеиуеит.
Павел иӡбеит имҩаҿ Ефес даҩсырц, Асиа дкыдымхаларазы, избанзар уи Иерусалимҟа дыццакуан, уаҟа, изалыршозар, Аҩынеижәеижәаба мшы дахьӡар иҭахын.
Уи Милитынтәи ауаа ишьҭит Ефес ауахәамҿтәи аиҳабацәа иқәшәаразы,
Ианеиниа, абас еиԥш реиҳәоит: шәара ижәдыруеит Асиа санааи раԥхьатәи амш инаркны енагь шәара шәыбжьара сшыҟаз.
Хышьҭыхрак, хамаԥагьарак сашьҭамкәа, илаӷырӡашауаз ажәала Иҳақәиҭу симҵаныҳәон, суазҳәауан, маӡала еицәажәаны сҭархара иашьҭаз Иудеиаа сзықәдыршәаз агәаҟ-ҵәаҟрақәа, аԥышәарақәа рыгәхьаак ҳәа мыкӡакәа.
Сымшәа-смырҳа ишәыхәараны иҟаз суазажәа насыгӡон аргама, зегьы ирбо-ираҳауа уи салацәажәон, ҩнык аҟнытә даҽа ҩнык ахь сиасуа,
Иудеиааи Абырзенцәеи ирасҳәон урҭ Анцәа иҿаԥхьа рыгәнаҳарақәа ирыхьхәразы, Иҳақәиҭу Иисус Христос дхарҵаразы.
Уажәы, Адоуҳа исыҵанаҳәо ала, сыхиоуп Иерусалимҟа ацаразы, убраҟа исзыԥшу шысзымдыруагьы.
Сара сызцәымҩашьакәа издыруа қалақьцыԥхьаӡа Аԥсы Цқьа аԥышәарақәеи абахҭеи узыԥшуп ҳәа агәҽанҵара исиҭо атәы ауп.
Аха схы-сыԥсҭазаара среигӡом, сзызхьуа Иҳақәиҭу Иисус снапы ианиҵаз аус Анцәа иажәабжь, ажәабжь бзиа Аевангелие ауаа ирыларҵәауа сымҩа анысра ауп.
Сара издыруеит сзацәажәоз-сызԥылоз, Анцәа Иаҳратәы засҳәоз шәахьтә уажәшьҭа уаҳа аӡәгьы сыжәбараны сшыҟам.
Убри аҟнытә, иахьа абраҟа ишәасҳәоит, шәара шәахьтә ахҭархарамҩа уаҩ данылозар шьа сыдым.
Сара, сымшәа-смырҳа, лшарас исымаз схы иархәаны, Анцәа игәаҳәаратә шәыласҳәон.
Шәхы шәахылаԥш, шәырхылаԥш Аԥсы Цқьа ианиҵаз аԥсаса, Анцәа Ихатә Шьа каҭәарала иоуз ауахәама хьча-ԥызас шәамаз, шәахӡыӡаа.
Избанзар издыруеит, сара санышәԥырҵлакь ақәыџьмақәа шышәҭаауа, урҭ шәыԥсаса иреигӡараны иҟам.
Уимоу шәара шәыбжьара амц-ҵара иадгыло ауаа цәырҵраны иҟоуп, аҵаҩцәа амҩа иаша иаҟәганы дара рганахь ииаргаразы.
Убри аҟнытә шәгәышәҽаныз, ишәгәалашәыршәала сара хышықәса рыҩныҵҟа, уахи-ҽни, лаӷырӡашала, уазла шәыхӡыӡаара, шәгәышәҽанҵара сшаҿыз.
Уажәы сара, сашьцәа, Анцәа шәимаздоит, шәамаздоит Уи игәыбылражәа, уи еиҳагьы иалшоит абарҭқәа шәырҵара, иԥшьоу рыбжьара џьшьара шәыманы шәыҟаҵара.
Сара аӡәымзар аӡә иахьтә исҭахымызт раӡнума, хьума, цәашәҵатәума ак агара:
Шәара ижәдыруеит саргьы, исыцыз сҩызцәагьы иаҳҭаххараны иҟаз смахәҿала, сџьала ишсырҳауаз.
Иҟасҵоз зегьы рҿы аҿырԥштәы шәсырбон егьзымчым, ицәҳәу, ирыцҳау рыцхырааразы, абас еиԥш иҟоу Иҳақәиҭу Иисус иажәақәа сгәаларшәо: аӡәы ак ануиҭо аасҭа, наҟ ак аниуҭо еиҳа инасыԥуп, еиҳа игәахәоуп.
Абри аниҳәа ашьҭахь, егьырҭ реиԥш иаргьы дшьамхнышгыланы дныҳәа-ныԥхьеит.
Зегьы еибархьуан, еибарҵәыуон, Павел дыргәыдырҳәҳәалон, дрыгәӡуан.
Урҭ рылахь акыр еиқәнаҵон шьҭа шәареи сареи уаҳа ҳаибабараны ҳаҟам ҳәа ииҳәаз ажәақәа. Аӷбаҟынӡа днаскьаргеит.
Урҭи ҳареи ҳанеицрыҵ, амшын ҳанхылан, ҳашиашаз Кос ҳнаӡеит, адырҩаҽны Родос ҳнеит, уантә Патараҟа ҳҿынаҳхеит.
Убра Финикиаҟа ицоз аӷба ҳбан, ҳамҩа иацаҳҵеит.
Ҳашцоз Кипр ҳаҩсит, армарахьтәи аганахьала, Сириаҟа ҳхы ҳархеит, Тир ҳаннеи, ҳаӷба агаҿа иааҭгылт, убраҟа еидарак ннажьраны иҟан.
Уаҟа ҳахьнеиз аҵаҩцәа ҳбеит, бжьымшы ҳарҭан. Урҭ ирзаатуаз Адоуҳа иранаҳәоз ала, Павел агәра идыргон Иерусалимҟа дымцаразы,
Аха аамҭа анааи, ҳарҭ ҳамҩа иацаҳҵеит, аҵаҩцәа, урҭ рыҳәса, рхәыҷқәа зегьы ақалақь ҳалганы ҳнаскьаргеит, нас аԥшаҳәаҿы ҳҩышьамхнышгыланы ҳныҳәеит.
Дареи ҳареи бзиала ҳәа ааибыҳәаны, аӷба ҳақәтәеит, даргьы рыҩныҟақәа ихынҳәит.
Тирнтәи ҳарҭ Птолемаида ҳнеит, уаҟа ҳашьцәеи ҳареи ҳаибабеит, мышкгьы ҳаицыҟан.
Убрантәи адырҩаҽны, Павел ицызи ҳареи Кесариаҟа ҳдәықәлеит, ҳаиҭааит Филипп, Аевангелие дырыҩцәа абыжьҩык ируаӡәкыз адикәан.
Уи ԥшьҩы-уаак хаҵа имцацыз аԥааимбар ӡӷабцәа иман.
Убра ҳаҟазижьҭеи мышқәак ааҵуаны, Иудеиантә аԥааимбар Агав дааит.
Уи дааҳалагылан, Павел имаҟа ааимӷихын, уи ала ишаабоз ихаҭа инапқәеи ишьапқәеи ааҿеиҳәан, ҿааиҭит: Аԥсы Цқьа иҳәоит: абри амаҟа зымӷоу Иерусалим дышнеилакь, Иудеиаа деиқәԥах дҿаҳәаны Анцәа Ҵабырг дыззымдыруа дрырҭоит.
Абас анҳаҳа, ҳаргьы, егьырҭгьы Павел ҳиҳәо-ҳаичо ҳалагеит Иерусалимҟа дымцаразы.
Аха Павел уи аҭакс иҳәоит: избан шәзеибарҵәуа, сгәы сзашәырго? сара Иҳақәиҭу Иисус ихьӡала Иерусалим абаандаҩра акәым аԥсрагьы сазыхиоуп.
Ҳара уи ииӡбахьаз ԥсахшьа шамамыз ҳахшыҩ аназца, иаҳҳәеит: зегьы Иҳақәиҭу иҳәахьала иҟазааит!
Уаҟа, урҭ рҿы иаҳхаагаз аамҭа анаҩс, ҳҽааибаҳҭан Иерусалимҟа ҳҿынаҳхеит.
Ҳамҩахь Кесариатәи ҵаҩцәақәакгьы ҳацдәықәлеит, урҭ Мнасон иҩны ҳнаргеит, уи Дкипыртәын, ажәытә ҵаҩцәа дреиуан, иара иҿы ҳаҟазар ауан.
Иерусалим ҳахьнеиз, ҳашьцәа гәырӷьарала ҳрыдыркылт.
Адырҩаҽны Павели ҳареи Иаков иҿы ҳнеит. Уаҟа ауахәама аиҳабацәа зегьы ыҟан.
Павел урҭ аԥсшәа аараҳәаны, дазааҭгыланы ирзеиҭеиҳәеит иара имаҵурала, инапала Анцәа Анцәа Ҵабырг дыззымдыруа ирзыҟаиҵаз.
Ииҳәаз ианазыӡырҩ ашьҭахь, урҭ Анцәа ддырдууан, нас уи абас аиԥш иарҳәеит: ҳашьа, иубоит зықьҩыла Иудеиаа ахаҵара шроуз, дара зегьы азакәанԥҟара иахыбаауа ирыхьчоит, иахӡыӡоит.
Урҭ ирарҳәеит Анцәа Ҵабырг дыззымдыруа ирыланхо Иудеиаа зегьы Моисеи иԥҟара мап ацәктәуп ҳәа дурҵоит, ахәыҷқәа раԥхьатә хсатәым ҳәа абжьгара руҭоит, иара уи адагьы ҳҵасқьабзқәа рыла ҳаҟазар ауам ҳәа иқәгылоу аӡә уакәны иухцәажәоит.
Иҟаҳҵарызеи? Урҭ, ҳәарада, уара абраҟа уааны ушыҟоу раҳауеит, еизоит.
Убри аҟнытә ишуаҳҳәо аиԥш ала уныҟә: ҳара ҳабжьара иҟоуп ҭоуба зухьоу, агәырӷьаҳәаша жәабжь хазҵахьоу ԥшьҩы-уаак.
Убарҭ аашьҭыхны, даргьы уаргьы агәнаҳарақәа рахьтә аҽрыцқьаратә қьабз шәахыс, нас рхы зларсаша аԥара рыхшәаа, убасҟан зегьы ирбарҭахоит иузырҳәо шиашам, аԥҟара иқәныҟәо аӡә уакәны ушыҟоу.
Ахаҵара змоу Анцәа Ҵабырг дыззымдыруа ракәзар, иаҳаӡбаз атәы рзаҳаҩхьеит, Анцәа Ҵабырг дыззымдыруа рынцәахәқәа ирымҵгоу афатә рҿахьы инарымгаразы, ашьа рҽацәырыхьчаразы, ихәаҽны ишьу аԥстәқәа ржьы рымфаразы, акалҭшьҭаныҟәара ихнамхразы.
Павел зыӡбахә иарҳәаз ауаа иманы дцан, иаргьы даргьы аҽрыцқьаратә қьабз иахысит, адырҩаҽны, аныҳәарҭа дныҩналан, ирылеиҳәеит излагаз аҽрыцқьаратә ҵас-қьабз анынагӡахо, доусы ихәҭоу аԥсаҭатә аныҟаиҵо аҽҳәарамш.
Аҽрыцқьаратә қьабз ианахыс абыжьбатәи амш аҽны, Асиатәи Иудеицәақәак Павел аныҳәарҭаҿ данырба, ажәлар хыхны,
Иара даанкыланы аҳәҳәара иаладыргеит: Израилаа рхацәа, шәҳацхраа! абри ауаҩ зехьынџьара ҳажәлари, ҳзакәанԥҟареи, абратәи аҭыԥи ирыцәтәыму аҵара рылазырҵәо аӡә иоуп, абарҭқәа рыдагьы уажәы арахь Абырзенцәа иманы дааит, абри алагьы ҳаԥшьаҭыԥ ацәа ԥиҽит.
Павел абрахь дааиаанӡа ақалақь аҿы Ефестәи Трофим дицны дырбахьан, уи абрахь, аныҳәарҭахь дааигазар ҟалап ҳәа ргәы иаанагеит.
Ақалақь зегьы алеиҩеилас иамҽханакит, абри аамҭазы Павел длышьҭагәа дыкны, аныҳәарҭа ддәылҳәаны, агәашәқәа ҩадыркит.
Урҭ уи дыршьырц ргәы иҭан, аха Иерусалим зегьы хыла-гәыла ианеилала, иҟалаз атәы зықьҩыреиҳабы илымҳаҿынӡа инаӡеит.
Уи аибашьцәа иреиуази шәҩы-реиҳабацәеи аашьҭихын, ажәлар быжкны иахьеилаз днеит, уаҟа зықьҩыреиҳаби аибашьцәеи анырба, Павел ипҟара иаҟәыҵит.
Зықьҩыреиҳабы уи дбаандаҩитәит, адҵа ҟаиҵеит ҩ-зынџьырк рыла дырԥахразы, нас ажәлар дразҵааит: абри ауаҩ дызусҭада, цәгьарасгьы иҟаиҵазеи?
Ажәлар рахьтә шьоукы ииуз абригьы-абригьы ауп ҳәа иқәгылт, даҽа шьоукых даҽа харак ихарарҵон; абри аҳәҳәабжь, аӷьал-пал ирылыҩны акгьы анизеилмырга, адҵа ҟаиҵеит уи абаахьы дыргаразы.
Урҭ уи дрыма амардуан ианыхәноз аамҭазы, аибашьцәа уи дышьҭыхны дҩарымгар ада амуит, избан акәзар ибыжкны иеилаз ажәлар уаҳа мҩа рырҭомызт,
Ишьҭаххы еижәыланы иахьцоз иеибарҵәаауан: ԥсроуп иқәу!
Абаа данҭаргалоз аамҭазы, Павел зықьҩыреиҳабы иеиҳәоит: ак уасҳәар ҟалоума? егьи иаҭеикит: уара Абырзен бызшәа удыруамамшәан?
Ус анакәха, уара ааигәа абраҟа ажәлар ырбыжкны иқәзыргылаз, нас ԥшьнызқьҩык ацәгьоуцәа ацәҳәырахь изгаз Мысратәи иааны иҟаз, амсыр-уаҩы уакәӡами?
Павел аҭак ҟаиҵоит: сара Киликиатәи ақалақь Тарс иалҵыз, ақалақь ду иауаҩу Иудеиуп; азин сымазааит, саҳәоит, ажәлар рҿаԥхьа ақәгыларазы.
Дызҳәоз иҟнытә азин аниоу, Павел амырдуан дҩаҿагыланы, инапы дааҩахан, ажәлар изыӡырҩразы дрыҳәоит, ианҭынчраха, рҽанеиқәырк, Уриа бызшәала ҿааиҭит:
Ҳаҭыр зқәу сашьцәа хацәақәа, ҳабацәа! азин сымазааит схы зласыхьчаша алацәажәара.
Урҭ уи Уриа бызшәала дышцәажәоз анраҳа, еиҳагьы иҭынчрахеит, игәцаракны изыӡырҩра иалагеит.
Сара с-Иудеиуп, Киликиа иҟоу Тарс ииз, убри иалҵыз уаҩуп, исызҳаит убри ақалақь аҿы, ҳабацәа рҵас-қьабз ала иеибыҭоу аԥҟара инақәыршәаны иԥашәырку аҵара нагӡа соуит Гамалиил иҟны, уи абраҟа иеилагылоу зегьы Анцәа иус шәшазықәԥо иазықәԥоз аӡә иакәын.
Рыԥсы аархысхуа аҟынӡа сзыхшәырҟьо аҵара иашьҭазааҩцәаз сырзыӷьашкын, ахацәеи-аҳәсеи баандаҩыстәуан, иҭаскуан.
Ари атәы шаҳаҭцәас иамоуп аԥхьаԥшьаҩцәеи аиҳабацәа реилазаара иалоуи зегьы. Уимоу сара урҭ рыҟнытә ашәҟәы соуит Дамаск иҟоу аишьцәа-ахаҵаҩцәа ирызгахаразы, убрахь сагьцеит, сзышьҭазааҩыз убраҟа ирбаандаҩны, Иерусалим иааганы рықәнага рақәыршәаразы.
Убрахь амҩа санықәыз, шьыбжьагәазы, Дамаск санынаӡашаз аамҭазы, иаалырҟьаны, жәҩан ахьтә иаашьҭыз иблахкыгаз лашарак аасықәлашеит.
Сара асаара адгьыл сықәҳаит, иагьсаҳаит абас еиԥш иҟаз абжьы: Савл, Савл! избан абас узсышьҭазааҩу?
Сара сҵааит: узусҭада, Уара, Иҳақәиҭу? Иара аҭак ҟаиҵеит: Сара узышьҭазааҩу Назареи Иисус соуп.
Исыцыз сҩызцәа алашара рбон, аха сара исаҳауаз абжьы раҳауамызт, шәаӡыӡараха ирысит.
Сара ҿаасҭит: Иҳақәиҭу! иҟасҵарызеи? Иҳақәиҭу иҳәоит: уҩагыл, Дамаскҟа уҿынаха, убраҟа иҟауҵараны иҟоу зегьы уарҳәоит.
Исыцыз Дамаск снаргоит, снапы санкны, избан акәзар исықәлашаз алашара сарлашәит.
Убраҟа Ананиа захьӡыз, аҵас-қьабз гәцаракны иныҟәызгоз, убри аҟнытә Дамаск инхо Иудеиаа зегь рахьтә аҳаҭыр зқәыз
Уаҩык дысҭааит, уи даасыдгылан ҿааиҭит: Савл, сашьа! ублақәа хты. Сыблақәа анаахыст, зегьы ккаӡа ирбо иҟалеит, иара снаигәыдыԥшылт.
Уи исеиҳәоит: ҳабацәа Рынцәа уара уалихит, Уи игәаҳәара удырразы, Ииашаҵабыргу дубаразы, Уи иуеиҳәараны иҟоу ажәақәа уаҳаразы,
Избан акәзар Иара ирҵабыргразы уара ауаа зегьы рҿы иубазиуаҳаз шаҳаҭс уамоуп.
Узыԥшузеи? уҩагыл, уҽӡаах, угәнаҳарақәа уҽырӡаах, Иҳақәиҭу (Иисус) ихьӡала.
Абри ашьҭахь Иерусалимҟа схынҳәны, аныҳәарҭаҿ аныҳәаныԥхьара сшаҿыз, ӷәӷәалашәа акы сааимнадеит,
Абри аамҭазы Иара дызбеит, Уи абас аиԥш сеиҳәоит: иаарласны Иерусалим ааныжь, избан акәзар Сара сшубаз ала иҟауҵо ашаҳаҭра урҭ ирыдыркылом.
Сара аҭак сҳәоит: Иҳақәиҭу, урҭ ауаа Уара ухазҵоз срышьҭазааҩны, иҭакуа, рцәа ӡы аанамго ипҟауа, синагогак аҟнытә даҽа синагогак сшаҭаауаз рдыруеит.
Уара иузышаҳаҭыз Стефан ишьа анкадыршуаз аамҭазы, урҭ иҟарҵоз сазыразын, уи дызшьуаз рымаҭәақәа хьчауа убраҟа срылагылан.
Убасҟан Уи исеиҳәоит: уца, уҿынаха, хара, Анцәа Ҵабырг дыззымдыруа урзысышьҭуеит.
Абарҭ ажәақәа иҳәаанӡа, ауаа Павел изыӡырҩуан, абарҭ шааиҳәаз аиԥш, урҭ ааибарҳәҳәеит: адгьыл ианыхтәу аӡә иоуп! Даԥсам аԥсҭазаара.
Урҭ еибарҳәҳәон, рымаҭәақәа рышәхырыжәжәон, ажәҩан ахь асаба дыргылон,
Абри аамҭазы зықьҩыреиҳабы адҵа ҟаиҵеит Павел абаахьы дыргаразы, уи ирыдиҵеит дрыпҟаразы, ажәлар абас изизыӷьашкыз идырҳәаразы.
Ипҟаразы амаҟақәа рыла данкыдҿарҳәалоз аамҭазы, иааигәара игылаз шәҩы-рхы абас диазҵааит Павел: мшәан Римтәи атәылауаҩ абас ипҟара азин шәымоума, насгьы ӡбарала харас иду анышьақәырӷәӷәам аамҭазы?
Шәҩы-рхы ас еиԥш аниаҳа, дцаны зықьҩыреиҳабы иеиҳәоит: иҟауҵо закәызеи-мшәан? ари ауаҩ Римтәи тәылауаҩуп.
Зықьҩыреиҳабы дааны уи иеиҳәоит: уара, ииашаҵәҟьаны, Римтәи тәылауаҩума? Иара иаҭеикит: ааи.
Убасҟан зықьҩыреиҳабы иҳәоит: сара убри азин аиура аԥара ду ахысшәааит. Павел аҭак ҟаиҵоит: сара убраҟа аира насыԥс исыман.
Абри ашьҭахь, аума изаацара зҭахны иажәа иҿызхраны иҟаз ауаа ныҵаба ицеит. Зықьҩыреиҳабы, уи Римаа дышреиуаз анеиликаа, зынџьырла иԥахра ахьрыдиҵаз акыр даршәарӡыӡеит.
Адырҩаҽны, зықьҩыреиҳабы уи изынџьырқәа ԥыртны, ихы дақәиҭитәит, Иудеиаа харас идырҵоз аилкаарагьы иҭаххеит, абри азы уи даалаган аԥхьаԥшьаҩцәеи асинедрион иалахәызи еизганы иааилартәаны, Павел дааԥхьаны рҿаԥхьа дҩаиргылт.
Павел асинедрион иалахәыз даарылаԥшын ҿааиҭит: сашьцәа хацәақәа! иахьа уажәраанӡа ламыс цқьарала Анцәа иҿаԥхьа исыдыз суал ԥшьа насыгӡон.
Абри аамҭазы Павел идгылаз аԥхьаԥшьаҩ Ананиа адҵа ҟаиҵоит уи иқьышә аҭасразы.
Убасҟан Павел уи иахь иҳәоит: Анцәа уаргьы дусраны дыҟоуп, аҭыӡшьых шкәакәа! уара абраҟа утәоуп закәанԥҟарала сус аӡбаразы, ухаҭа урҭ аԥҟарақәа еилагауа сыпҟара рыдуҵоит.
Аԥхьа игылақәаз иарҳәоит: Анцәа иаԥхьаԥшьаҩы абас ҿҭыӡәӡәаала уиацәажәону?
Павел иҳәоит: сашьцәа, саҭамзааит, сара исыздырамызт уи аԥхьаԥшьаҩы шиакәыз; аханатә иануп: ажәлар ирхагылоу ицәа ԥумҽын.
Павел идыруан араҟа иҟаз шьоукы асаддукеиаа ишреиуаз, даҽа шьоукы афарисеиаа, убри аҟнытә асинедрион ихы назырханы ибжьы ааҭганы иҳәоит: сашьцәа хацәақәа! сара сфарисеиуп, афарисеи сиԥоуп, иԥсхьоу рахьтә абзахара-агылара агәра ахьызго азы сус рыӡбауеит.
Уи иажәа даалгоны аиԥш, афарисеиааи асаддукеиааи аимак ӷәӷәа роун, аизара аҽеиҩнашеит.
Асаддукеиаа аԥсцәа рахьтә абзахара-агылара зыҟалом, Амаалықьҳәагьы уаҩ дыҟам, адоуҳагьы ыҟам ҳәа иқәгылан, афарисеиаа ракәзар абарҭ рыгәра ргон.
Аимак зауз рышьҭыбжь ӷәӷәахеит, афарисеиаа рышәҟәдырҩцәа ҩагылан ргәаанагара рҳәо иалагеит: ҳарҭ абри ауаҩ ибааԥсу ҳәа акгьы идаабалом; ииҳәауа адоуҳа, мамзаргьы Амаалықь идырҳәозар, убри азы Анцәа ҳгәы изнымхап.
Ари аимак убри аҩыза амҽхак аанахәт, зықьҩыреиҳабы Павел абраҟа деимыжәжәа дықәырҵар ҳәа дшәан, аибашьцәа адҵа риҭеит абаахьы дыргаразы.
Адырҩауха, ҵхыбжьон, Павел Иҳақәиҭу диҭаан абас аиԥш иеиҳәоит: аҳаҳаи, умшәан, Павел; Иерусалим шаҳаҭра шысзууаз аиԥш, Римгьы шаҳаҭра сзыуураны уҟоуп.
Адырҩаҽны Иудеиаа иреиуаз шьоукы рҽааизырган ҭоуба руит, Павел даҳшьаанӡа фара-жәра шыҟаҳамҵара ҳәа.
Абри аҭоубаҟаҵара ҩынеижәаҩык иреиҳаны иалахәын.
Урҭ аԥхьаԥшьаҩцәеи аиҳабацәеи рҿы инеины ирарҳәеит: ҳара ҭоуба аауит Павел даҳшьаанӡа фара-жәра шыҟаҳамҵараҳәа.
Убри аҟнытә шәареи асинедрион иалахәуи шәаалаганы зықьҩыреиҳабы шәиҳәа, иус еиҳа еиӷьны аҭҵаара аҭахуп ҳәа азыӡбаны, шәара шәышҟа днаргаразы; ҳара ҳгәыҳҽанны ҳаҟазаауеит, уи амҩан, шәара шәҿы днаӡаанӡа, даҳшьразы.
Абри аицәажәаратә Павел иаҳәшьаԥа иаҳаит, уи абааҿы днеин абри атәы иеиҳәеит.
Павел иара убраҟа шәҩы-рхадацәа руаӡәк дааиԥхьан иеиҳәеит: абри арԥыс хәыҷ зықьҩырхы дизга, акрызҵазкуа ҳәатәык имоуп.
Уи, абри арԥыс дима зықьҩырхы иҿы дынкылсын, даацәажәеит: абаа иҭаку Павел даасыԥхьаны абри арԥыс хәыҷ уара дузаазгаразы дсыҳәеит, уи иуеиҳәаша акрызҵазкуа ажәабжьк имоуп.
Зықьҩырхы аҷкәын имахәар ааникылан, насҭха днаскьаганы диазҵааит: исоуҳәарц иуҭахи?
Уи иҳәоит: Иудеиаа уҳәоит, уаҵәы Павел асинедрион ахь дноугаразы, иус еиҳа еиӷьны аҭҵаара аҭахушәа ахьыӡҵаны,
Аха уара урҭ урзымӡырҩын, избан акәзар уаа ҩынҩеижәаҩык инареиҳаны уи имҩа ркраны иҟоуп, урҭ ҭоуба руит иара дыршьаанӡа афара-ажәра мап шацәыркуа ала; дара зегьы хианы, абри ахҭыс иазыԥшны, уара иуҳәарызеи ҳәа игылоуп.
Зықьҩыреиҳабы аҷкәын доуишьҭит, абас еиԥш иаҳәаны: абраҟа исоуҳәаз аӡбахә џьара иумырзан.
Нас, инапаҵаҟа иҟаз ҩыџьа шәҩы-реиҳабацәа даарыԥхьан ирыдиҵоит: ишәырхиа шәҩык аибашьцәа, хынҩеижәижәаҩык аҽцәа, хышәҩык ахысцәа, аҵх асааҭ хԥа рзы Кесариаҟа идәықәларазы.
Ишәырхиа, иеибышәҭ иара убас аҽадақәагьы, Павел кьыс имамкәа атәыла ахада Феликс дизнагахаразы.
Нас даалаган абас еиԥш зҳәоз ашәҟәы иҩит:
Лиси Клавди иҟнытә. Иара Иаҳаракыра атәыла ахада Феликс иузгәырӷьаразааит!
Абри ауаҩ Иудеиаа дбаандаҩыртәит, ргәы иҭан дыршьразы, аха сеибашьцәа сыманы сихьӡан деиқәсырхеит, Римтәи ауааԥсыра дышреиуаз анеилыскаа.
Харас идырҵо аилкааразы рсинедрион ахь дназгеит.
Ишеилыскааз ала, идырҵо аара рзакәанԥҟарақәа ирыдҳәалоуп, аха ашьра злаиқәырҵаша, мамзаргьы абахҭа дызлаҭаркша изаҟаразаалак вба имам.
Ишьразы Иудеиаа маӡала ишеицәажәахьаз слымҳа ианҭас, ԥшракҳәа ҟамҵакәа ушҟа ддәықәысҵеит, аара идҵауа ишьҭоу ауаа иҿаркуа ахаратә уара иузнаргааит. Агәабзиара умаз.
Аибашьцәа, ирыдыз адҵа нагӡауа, Павел даашьҭыхны, ҵхыбжьон Антипатрида инеит,
Адырҩаҽны, аҽцәа дрыларгыланы дрышьҭит, рхаҭақәа рышьҭахьҟа абаахьы игьежьит.
Аҽцәа Кесариа ианнеи, урҭ атәылеиҳабы изааргаз ашәҟәгьы, Павелгьы имардеит.
Атәылеиҳабы ашәҟәы данаԥхьа, Павел диазҵааит ҭыԥла уабатәида ҳәа, уи Киликиа иалҵыз аӡәы шиакәыз анеиликаа,
Абас еиԥш иҳәоит: ахара удызҵо ауаа абраҟа ишааилакь, уус сазыӡырҩуеит; нас адҵа ҟаиҵеит Павел Ирод ибаа дҭаркразы.
Хәымыш ааҵуаны, аԥхьаԥшьаҩ Ананиа аиҳабацәеи азакәанҭҵааҩы Тертулли иманы днеит, Павел харас идырҵо атәылеиҳабы иарҳәаразы.
Павел дрыманы ианааҩнала, Тертулл уи аара идҵауа даацәажәеит:
Уаҳаракыра, атәылеиҳабы Феликс, ҳара иҭабуп ҳәа уаҳҳәоит уара унапхгара-ҟәыӷа иабзоураны иҟоу аҭынчразы, ауаажәлар рыԥсҭазаара ахьеиӷьутәыз азы, абарҭқәа раҳаҭыр азы инарҵаулоу гәыблырала ҳаузыҟоуп.
Ҳуҳәоит, уаҳа даҽа уадаҩрак уалаҳҵом, иааркьаҿӡаны иҟаҳҵо аҳәара, уара ишуҟазшьоу аиԥш, шаҭарала уазыӡырҩразы:
Ҳара абри ауаҩ ауааԥсыра хыла-гәыла еилазҵо уаҩԥсны даҳбоит, Иудеиаа ахьынхо адунеи зегьы аҿы дара-дара ырбыжкны еиҿазыргыло дреиуоуп. Уи Назареиаа рдин-ҵара еилахәашьк деиуоуп.
Уаҩы уамашәа иибаша акоуп ҳныҳәарҭа ацәа ԥиҽырц иахьақәикыз, убри аҟнытә ҳара абри ауаҩ дҭаҳкит, иҳаӡбеит ҳзакәанԥҟара илақәыршәаны иус ҳаӡбаразы.
Аха зықьҩыреиҳабы Лиси уи мчылаҵәҟьа дҳамихит
Идаҳҵараны иҟоу аара уара уҿы иаҳҳәаразы. Уаниазҵаауа аамҭазы, уара ухаҭагьы агәра угашт идаҳҵо ахара шҵабыргу.
Изыӡырҩуаз Иудеиаагьы уи иажәа иадгылт, дызлацәажәаз аҿы зыӡбахә ҳәоу зегьы шиашоу азгәаҭаны.
Атәылеиҳабы, уажәшьҭа уажәа уалага ҳәа Павел данынаихәаԥш, уи ихы злеихьчашаз ажәа хациркит: сара издыруеит уара акыр шықәса раахыс абри атәылаҿ ӡбаҩ иашаны ушыҟоу, убри аҟнытә гәахәас иҟасҵоит уҿаԥхьа сымшәаӡыӡо ахыхьчаратә ажәа аҳәара.
Уара узы иуадаҩым, жәаҩамш раԥхьа, аԥшьахырхәаразы Иерусалим сышнеиз аилкаара.
Ахара сыдызҵо ауаа, ацқьаҭыԥаҿ аума, асинагогаҿ аума, ақалақь аҟны аума, џьаргьы срымбеит аӡәы ак имакны сықәгылауа, мамзаргьы ажәлар сырбыжкуа.
Урҭ уажәы абраҟа исыдырҵо аара рзышьақәырӷәӷәом.
Аха сара, иара абри аамҭазгьы, исҳәоит сабацәа Рынцәа сышиеихырхәо абарҭ ауаа уи диным, зыгәра хоуҵаша акакәым ҳәа изышьҭоу агәра шхасҵо, азакәанԥҟара-шәҟәы иану, аԥааимбарцәа иаԥхьазгәарҭахьоу снықәныҟәаны,
Агәыӷра сымоуп дара абарҭ ишрымоу аиԥш, Анцәа ииашаҵабыргу рнаҩсангьы, агәнаҳа змоу иреиуоугьы иԥсхьоу рахьтә иширгылауазы.
Убри аҟнытә сара еснагь Анцәеи ауаажәлари рҿаԥхьа сыламыс цқьаны сызлаҟалаша сашьҭоуп.
Акыр шықәса анҵы ашьҭахь, сара схынҳәит сыжәлар рзыҳәан еизыргаз асадаҟи аҳамҭақәеи сыманы.
Аныҳәарҭаҿ агәнаҳахыхратә-ҽрыцқьаратә ҵас-қьабз амҩаԥгара сшаҿыз ауп абраҟа ахара сыдызҵо шнеиз. Ауаа ырбыжкны рықәыргылара изаҟаразаалакь сара салахәымызт.
Уи иаҿыз Асиатәи Иудеиаа иреиуаз ракәын, иҟарҵо аараҿ урҭ сара исывырбо рымазар иахәҭоуп уҿаԥхьа ирҳәаразы;
Мамзаргьы абраҟа иҟоу ирҳәааит асинедрион ансазҵаауаз аамҭазы, харас, иашамрас исыдырбалаз.
Издыруада, сара вбас исымоу убраҟа саныҟаз исҳәаз абарҭ ажәақәа ракәзар: иахьа сара шәсықәыӡбауеит иԥсхьоу рахьтә абзахара-агылара агәра ахьызго азы.
Феликс абарҭқәа дырзыӡырҩны ақәгыларақәа абраҟа иааникылт, абас аиԥш ҳәаны: шәызҵаара аҵыхәала исыӡбараны иҟоу зықьҩыреиҳабы Лиси данаалакь иӡбахоит, абри аҵаратәгьы еилкааны.
Уи шәҩы-рхы идиҵеит Павел даанкыланы дшыҟоу аиԥш дыҟазааразы, аха еиҳа ахақәиҭра ирҭаразы, дзыргәаҟуа, ииҭаху гәцаразкуа изааигәоу ауаа иара иахь рнеира иаԥырхагамхаразы.
Мышқәак анаабжьыс, Феликс, Иудеиаа иреиуаз иԥҳәыс Друзилла дицны дааит, нас, Павел дааиԥхьан, уи Христос Иисус иахь имоу ахаҵаратәы еиҳа инарҭбааны дазыӡырҩит.
Павел далацәажәон иаша-ҵабыргла аҟазааратәы, ахынкыларатәы, игылараны иҟоу аӡбара мшатәы; Феликс арҭқәа дрыцәшәа-ӡыӡаны иҳәоит: иахьазы иазхоит, уца, аха даҽазынгьы суԥхьараны сыҟоуп.
Уи Павел ҵырҭышак ԥарак сиҭап ҳәа дгәыӷуан, доуишьҭразы, убри аҟнытә лассы-лассы дааиԥхьон, диацәажәон.
Аха ҩышықәса аныбжьыс, Феликс ихаҭыԥан Порци Фест дҟарҵеит; Феликс, Иудеиаа ргәы иахәо ауразы, Павел изынџьырқәа шишьаз абахҭаҿ даанижьит.
Фест иаҳра данахагыла ашьҭахь, хымш ааҵуаны, Кесариантәи Иерусалимҟа дцеит.
Уа дахьнеиз, аԥхьаԥшьаҩи иналукаашаз Иудеиааи Павел харас идырҵоз наимҵаркит, агәра иргауа,
Иҳәон-ичон, ражәа ҳасаб азуны, Павел Иерусалимҟа диаигаразы; дара ргәы иҭан уахь даныргашаз аамҭазы, имҩа аакны дыршьразы.
Аха Фест аҭакс иреиҳәоит, Павел Кесариа даанкыланы дыҟоуп, дҭакуп, саргьы лассы уа сҟалоит ҳәа;
Абасала, иҳәеит иара, шәара шәахьтә ацара зылшо убрахь исыццоит, уи цәгьара ҟазҵаз аӡә иакәны дыҟазар, ихарарҵараны иҟоу убраҟа ихарарҵааит.
Уи абарҭ рҿы бжьымшы-жәамш еиҳаны дыҟамызт, нас Кесариаҟа дхынҳәит, убраҟа даннеи, аӡбара ус адырҩаҽны иҩақәиршәан, адҵа ҟаиҵеит дахьтәаз аӡбарҭаҿ Павел иҩнагаларазы.
Уи дрыманы ианааҩнала, Иерусалимынтә иааз Иудеиаа ахара ӷәӷәақәа идҵо рҿаархеит, аха урҭ рышьақәырӷәӷәара рылымшеит.
Нас, ахыхьчаразы ажәа анирҭа, иҳәоит: сара Иудеиаа рзакәанԥҟара иаҿагыло, аныҳәарҭа иаҿагыло, акьесар иҿагыло изаҟаразаалакь цәгьара ҟасымҵацт.
Фест иҭахын Иудеиаа ргәы иақәшәо аҟаҵара, убри аҟнытә абас еиԥш ала Павел диазҵааит: уара уазыразума иудырҵаз аарақәа рзы Иерусалим уганы уус сыӡбар?
Павел аҭак ҟаиҵоит: сара акьесар иӡбарҭа аҿаԥхьа сгылоуп, сус иара абраҟа иӡбахааит; уаргьы ҟаимаҭла ишудыруа аиԥш, сара Иудеиаа изаҟаразаалакь акала ргәы нысмырхацт.
Ус акәымкәа, сара хара зду аӡә сакәзар, аԥсра сықәнагозар, уи мап ацәыскӡом, аԥсра сазыхиоуп; аха исыдырҵо ахарақәа мцызар, аӡәгьы азин имам сара урҭ срырҭаразы; саҳәоит сус акьесар иӡбаразы.
Ахеилак аилазаара иалахәыз данразҵаа ашьҭахь, Фест абас иҳәоит: уара акьесар уизышьҭхоит, аус убри иӡбааит ҳәа шуҳәаз аиԥш.
Абри ашьҭахь мышқәак ааҵуаны, аҳ Агриппа Вереника дицны Кесариа дааит, Фест имаҵура идиныҳәаларазы.
Урҭ уи иҟны мышқәак иҟан, абри иабзоураны Фест Павел иус далацәажәеит: абраҟа Феликс ихаан аахыс аӡәы абахҭа дҭакны дыҟоуп;
Иерусалим саныҟаз аамҭазы Иудеиаа раԥхьаԥшьаҩцәеи раԥхьагылаҩцәеи изашшны, ақәӡбара иаҭәаны ихцәажәеит.
Сара урҭ ирасҳәеит ауаҩы иду аара имырбакәа, ахара идызҵои иареи еиҿамыргылакәа, ахыхьчара азин имҭакәа ишьра Римтәи аҵас-қьабз ишаҵанамкуа.
Урҭ рхаҭақәа арахь исыцны ианаа, ԥшрак ҳәа ҟамҵаӡакәа, аӡбарамшы адырҩаҽны иақәсыршәан, иҟасҵаз адҵала сахьтәаз аӡбарҭаҿ абри ауаҩ дрыманы иааҩналт.
Уи аара идызҵоз ауаа сара сыззыԥшыз хара заҵәыкгьы аӡбахә рзымҳәеит.
Урҭ Анцәаратә дин азҵаарақәа рзеимакыран, дырзеимакыран иара убас Иисус ҳәа аӡәы, уи иԥсхьаз дреиуан, аха Павел излашьақәирӷәӷәо ала, Уи иԥсы ҭоуп.
Сара абри ауаҩ иус шыӡбатәыз сзымдырит, нас сиазҵааит Иерусалим уганы уус убраҟа иӡбахар уазыразума ҳәа.
Аха Павел даҳәеит иус Август иӡбаразы, абри ашьҭахь адҵа ҟасҵеит акьесар иахь дсышьҭыртә алшара соуааанӡа дышҭаку дҭакызарц.
Агриппа Фест иеиҳәоит: сара схаҭагьы исҭахуп абри ауаҩ изыӡырҩра. Иара уаҵәыҵәҟьагьы иалсыршоит уи изыӡырҩра, аҭак ҟаиҵеит иара.
Адырҩаҽны Агриппеи Вереникеи ҳаҭыр дула, рҽалаҟатәны, еилаарцыруа, аӡбарҭа зал иааҩналт; урҭ ирыцын зықьҩыуаа рхадацәеи иналукааша ахылаԥшцәеи. Фест идҵала Павел дааҩнаргалт.
Фест иҳәоит: аҳ Агриппеи абраҟа иҳацҟоу ахацәеи! шәара шәҿаԥхьа игылоу ауаҩы иԥсҭазаара далысхырц азы Иерусалимгьы, абра Иудеиаа жәпаҩы еицҿакны исыҳәахьеит, урҭ абри ауаҩ аԥсҭазаара ихәҭам ҳәа еибарҳәҳәоит;
Сара уи ашьра злаиқәнагахаша хара идны дызбом, аха иара иҭаххеит иус Август иӡбаразы, убри аҟнытә уи ишҟа ишьҭра ақәысҵеит;
Арахь аҳәынҭқар абригь-абригь ауп ҳәа изызҩыша лкаа сымам, убри аҟнытә абра, шәара шәҿаԥхьа, аҳ Агриппа уҿаԥхьа, дықәсыргылоит, уара узҵаарақәа ирыбзоураны, уззааиуа иабзоураны изҩыша сақәшәаразы.
Иамҩам ҳәа сгәы иаанагоит абаандаҩы иду ахаратә амырбакәа, уахь амҩа иқәҵара.
Агриппа Павел иеиҳәоит: алшара умоуп ухы злоухьчаша ажәа аҳәаразы. Убасҟан Павел инапы дааҩахан ацәажәара далагеит:
Аҳ Агриппа, ухаҵкы! насыԥ сыманы схы сыԥхьаӡоит абра, уара уҿаԥхьа сгыланы Иудеиаа исыдырҵо аарақәа шиашам атәы сахьрылацәажәо, схы зласыхьчаша ажәа ахьысҳәо.
Сара сзы еиҳагьы игәахәароу акоуп Иудеиаа рҵас-қьабзқәеи реимакқәеи бзианы иахьудыруа. Убри аҟнытә аҳәара ҟасҵоит гәыҭбаарала сажәа уазыӡырҩразы.
Иудеиаа зегьы ибзианы ирдыруеит санмаҷыз инаркны сыжәлар срылагыланы Иерусалим имҩаԥысыз сыԥсҭазаара.
Урҭ шаҳаҭцәас иамоуп, фарисеик иаҳасабала, ҳдинаҿ еилагашьа зқәым аԥҟара уадаҩқәа срыхӡыӡаауа ишсызҳауаз.
Иахьагьы абра, аӡбарҭаҿ сгылоуп Анцәа ҳабацәа ириҭахьаз аҳәахьа сақәгәыӷуа,
Абри аҳәахьа наӡараны ишыҟоу агәра ганы ҳабшьҭра иеиуоу жәаҩа абиԥара иахьеи-уахеи Анцәа имаҵ руеит: абри агәыӷра исымоу азы ауп, аҳ Агриппа, уажәы Иудеиаа ахара зсыдырҵо.
Избан мшәан? ҟалашьа змам ак еиԥш шәахәаԥшуама Анцәа иалиршауа иԥсхьоу рахьтә агылара?
Иашоуп, саргьы зны Иисус Назареи иҿагыланы исылшоз зегьы ала ақәԥара иахәҭаз акы акәны исыԥхьаӡон;
Аԥхьаԥшьаҩцәа рахьтә амчра зласымаз ала, Иерусалим абри аус саҿын: абахҭа иҭаскуан иԥшьаз ауаа, ауаа цқьацәа, урҭ ашьра анрықәырҵоз сара садгылон.
Синагогацыԥхьаӡа урҭ ҵыхәаԥҵәарада исыргәаҟуан, ахара рыдҵауа, ишырҭахымыз, мчыла, Иисус ихьӡ дыршәиуа; абри аус сацаапкны, сахаҵгыланы атәым-қалақьқәагьы срызцон.
Зны, абас аиԥш иҟаз амчреи адҵеи сыманы, аԥхьаԥшьаҩцәа ражәа нагӡауа, Дамаскҟа амҩа сықәны сышцоз,
Абри амҩаҿ, аҽны шьыбжьон, аҳ Агриппа, избеит ажәҩан ахьтә зҿаазхаз амра алашара иаԥызгоз лашарак, уи саргьы, исыцыз сҩызцәагьы иҳақәлашеит.
Ҳарҭ зегьы ҿыцха адгьыл ҳақәҳаит, абри аамҭазы сара Ауриа бызшәала исаҳаит абас аиԥш игоз абжьы: Савл, Савл! избан абас сҿырҟьаса узсышьҭоу? Уара узы иуадаҩхашт аҵәҩан аҵарыра аҿалара.
Сара сҵааит: Узусҭада, Уара, Иҳақәиҭу? Иара иҳәоит: Сара уара узышьҭазааҩу Иисус соуп;
Аха уҩагыл, ушьапы уқәгыл; Сара сааит усзуҩыс уҟаҵаразы, сшубаз, иара убас иузаасыртраны иҟоу шаҳаҭс уроуразы,
Уззысышьҭраны иҟоу Иудеиа жәлари Анцәа Ҵабырг дыззымдыруеи урцәысыхьчоит,
Уара урҭ рыблақәа хутраны уҟоуп, алашьцара аҟнытә алашарахь иноугоит, аҩысҭаа имчра аҟнытә Анцәа иахь ирымоу агәнаҳарақәа ранажьразы, Сара схазҵо рыбжьара цқьарала, ԥшьарала аҟазаара рынасыԥхаразы.
Убри аҟнытә, аҳ Агриппа, сара исылымшеит жәҩан ахьтә избазисаҳаз аҿагылара,
Убри ахьӡала суазҳәауан аԥхьа Дамаск, нас Иерусалим, Иудеиа иахьаҵанакуа зегьы, Анцәа Ҵабырг дыззымдыруа рыбжьара ирымаз агәнаҳарақәа ирыхьхәразы, Анцәа иашьапкларазы, аҭамзаара иаҳәаларазы, убарҭқәа ирыхәҭоу ала рхы мҩаԥыргаларазы.
Убри аҟнытә Иудеиаа аныҳәарҭаҿ сааныркылт, сыршьырцгьы рыӡбеит.
Аха иахьа уажәраанӡа Анцәа дсыцхраауеит, абар, абра, уҿаԥхьа сгыланы, имаҷугьы идуугьы срылацәажәоит, аԥааимбарцәеи Моисеии абас ҟалараны иҟоуп ҳәа ирҳәахьаз иацҵаны ак сҳәап ҳәагьы сыҟаӡам.
Урҭ рҳәахьа Христос агәаҟра-ԥышәара ихганы аԥсцәа рыҟнытә раԥхьа игыло иакәхоит, ижәларгьы (Иудеиаа) Анцәа Ҵабырг дыззымдыруагьы алашара рызкаирԥхараны иҟоуп ҳәа ауп.
Уи абас ихы анихьчоз аамҭазы, Фест ибжьы аарӷәӷәаны иҳәоит: Павел! уара ухы утәым, иумоу аҵара ду уеиланагеит.
Иара аҭак ҟаиҵоит: мап, ҳаҭыр зқәу Фест, сара зхы еилагоу среиуам, исҳәо иаша-ҵабыргуп, зхы зтәу ииҳәауа ажәоуп абраҟа сызлацәажәо:
Аҳ абарҭқәа абас шакәу атәы идыруеит, убри аҟнытә, абарҭқәа зегьы сымшәаԥырҳаԥуа срылацәажәоит, сгәы иаанагом иааҟалаз зегьы ртәы илымҳа џьара ак авшәеит ҳәа, избан акәзар сыззааҭгылаз ахҭысқәа ара, ааҵраҿ акәым иахьыҟалаз;
Аҳ Агриппа, уара аԥааимбарцәа ирҳәо агәра умгои? сара издыруеит агәра шуго.
Агриппа Павел иеиҳәоит: ҽа ԥыҭрак анаҩсан Ақьырсианра аҽазкра салаургашт.
Павел аҭак ҟаиҵоит: ари аамҭа иагьа икьаҿыз, иагьа иауз, сара Анцәа сиҳәоит, уара умацара уакәым, исзыӡырҩуа зегьы сара сызлаҟоу иалаҟахарц, исеиԥшхарц, уажә араҟа сызҿу исышьоу арҭ ашьамҭлаҳәқәа ракәым.
Уи абас аниҳәа ашьҭахь аҳ дҩагылеит, иҩагылеит атәылеиҳабы, Вереника, иара убас убраҟа итәаз зегьы,
Урҭ абрахьынтә рҿынархеит, ари ауаҩ дызлаҭоукша, мамзаргьы ашьра злаиқәуҵаша акгьы ыҟам ҳәа еибыҳәауа.
Агриппа Фест иеиҳәоит: уи иара иахьаҵәҟьагьы уаҩы доуишьҭыр ауан, ихаҭа акьесар сус иӡбааит ҳәа дықәымгылазҭгьы. Убри аҟнытә атәылеиҳабы уи акьесар иахь ишьҭра дазыразхар акәхеит.
Италиаҟа ҳаӡхылараны ҳшыҟаз аныӡбаха, Павели егьырҭ иҭакыз шьоуки Август иеибашьцәа ҷыда ргәыԥ шәҩы-рхы Иулиа ирҭеит.
Ҳарҭ Адрамитнтәи ицоз, Асиа асқьалаҿы икыдгылараны иҟаз аӷба ҳҩақәтәаны ҳҿынаҳхеит. Дҳацын шьҭрала Имакедониатәыз, Фессалоника иалҵыз Аристарх.
Адырҩаҽны Сидон асқьалаҿы ҳнеит; Иулиа Павел уаҩрала дизныҟәон, уи ииҭахыз-дзызхьуаз зыгәҭыхаз иҩызцәа рахь ацара, урҭ рыцхыраара аиура дақәиҭитәуан.
Ус, ҩаԥхьа амшын ҳхылт, Кипр ҳаҩсит, аԥша ӷәӷәа ахьамысуаз аганахьала, ишиашаз уи аҿалара ҳхы ацәыхьчаны.
Киликиеи Памфилиеи рыԥшаҳәақәа иҩадыркны, амшын ааиҩҵәаны, Ликиатәи Мираҿ ҳнаӡеит.
Убраҟа шәҩы-рхы Италиаҟа ицоз Александриатәи ӷбакы иԥшаан ҳлақәиртәеит.
Акыраамҭа аарла амҩа ҳақәын, аҵыхәтәан, аџьабаа ду баны, Книд ҳнавалт, аԥша ҳара иахьаҳмыхәоз аганахьала иасуан, убри аҟнытә аԥша ахьамысуазтәи Крит, Салмон аҿаԥхьала ҳцон;
Аԥшаҳәа ҳшава-шаваз, џьабаа дула, ақалақь Ласеиа азааигәара Асқьала Бзиа ҳәа иахьашьҭаз ҳнеит.
Аамҭа рацәаны иаҳцәыӡит, ачгара амшқәа мҩасхьан, мшынла ацарагьы шымариамыз убарҭан, убри аҟнытә Павел заа ргәырҽаниҵоит,
Абас еиԥш ҳәауа: шәысзыӡырҩ, ахацәа! ҳныҟәараҿ ашәарҭа дуқәа ҳзыԥшуп, аӷбеи уи иақәу аидареи рзы мацара акәым, ҳара ҳаԥсҭазаара азгьы.
Аха шәҩы-рхы Павел иажәақәа рзыӡырҩра аасҭа, аӷба аԥсҟы зкызи уи зтәызи ирҳәоз дацныҟәон.
Аратәи асқьала аӡынтәи аԥхьара-ааҭгылара иазхиамызт, убри аҟнытә аиҳараҩык ирыӡбеит амҩа ацҵара Финикҟа ацара, убраҟа аӡын аҟазаара иақәкны; Финик Крит иатәыз сқьалан, уи аладамраҭашәаратә, аҩада-мраҭашәаратә ганқәа ирзаатын.
Ус, аладатәи аԥшасра ианалага, амшын уаа иаҳҭахыз, ҳаззыԥшыз абри ауп ҳәа ргәы иаанаган, аԥырсал иааҩахан, Крит аԥшаҳәа иаваршәны рҿынархеит.
Рацәакгьы мҵыцкәа евроклидон ҳәа изышьҭоу аҩадамрагыларатә фырҭын ӷәӷәа асит.
Уи ҳаӷба аӡсара шеибакыз иааннакылт, избан акәзар аӷба аԥша бааԥс иаҿаланы изцомызт, убри аҟнытә ацәқәырԥақәа рлеишәа ҳацныҟәар акәхеит, урҭ иахьырҭахыз ҳаргон.
Ус, адгьылбжьаха хәыҷы Клавда аганахь ҳнанагеит, абраҟа ҳаӷба илақәбганы зҿыназхаз аиқәырхагатә шхәа аарла иаанаҳкылт, нас, иааулакь, аӷбахь ихәныганы икыдҿаҳҳәалт;
Уи аныхәныргоз аамҭазы, амшын уаа аӷба шахақәа аӷба илаҵырҟьаны иеиқәҿарҳәеит; урҭ рацәак амшын ахьҵауламыз аԥслымӡ зҵажьыз аԥшаҳәа рыӷба ылахар ҳәа ишәон, убри аҟнытә аԥра лашьҭны акәын ишцоз.
Афырҭын еиҳа-еиҳа убас аҽарцәгьон, аӷбагьы убас мбатәы азаацауа иаман, адырҩаҽны уи иақәыз аидара ақәҳәаны амшын иалармыжьлар ада амуа иҟалеит.
Адырхаҽны амаҭәа-ҩыҭәақәа ҳнапала иақәхны аӷбахьтә иҳаршәуа ҳалагеит.
Инеиԥынкыланы акыр мшы имразааит, еҵәазааит акы убомызт, афырҭын еихсыӷьрак амамызт, ҳарҭ уажәшьҭа ҳаиқәхоит ҳәагьы ҳаҟамызт.
Ауаа уаҳа рылымшо икарахеит, абар уажәшьҭа акрааҵуан ҿаҵак рҿахьы иҩарымгеижьҭеи, убасҟан Павел ауаа дҩарылагыланы ҿааиҭит: ахацәа! Крит ааныжьны идәықәлатәым ҳәа ишәабжьызгаз шәазыӡырҩыр, ас рыцҳара шәақәшәомызт, цәыӡгьы шәоуамызт;
Аха уажәы исҭахуп шәгәалаҟара шәыԥсахырц, шәгәы шәырхаҵарц ижәдыруазааит шәара шәахьтә уаҩ дҭахом, аӷба ахаҭа хәаш-хәаша ицараны ишыҟоугьы;
Избанзар еснагь зымаҵ зуа, сызмадоу Анцәа Имаалықь иаха дысҭан,
Исеиҳәеит: умшәан, Павел! уара акьесар иҿаԥхьа аӡбарҭаҿ угылараны уҟоуп, Анцәа уара аӷба иуцҭоу зегьы ԥсҭазаара риҭоит, иеиқәирхоит;
Убри аҟнытә шәымшәан, ахацәа, сара Анцәа игәра згоит, агәра згоит зегьы Иара ишиҳәаз ала ишыҟало:
Дгьылбжьахак аҟны ҳхықәжьылахоит.
Ажәиԥшьтәи аҵх ауха, Адриатикатәи амшын ацәқәырԥақәа ҳанрылаз аамҭазы, ҵхыбжьон, амшын уаа ишьақәдыргылт дгьылк азааигәахара ҳшаҿыз,
Урҭ амшын аҵаулара ршәон иҟан ҩеижәа саџьан рҟынӡа; даҽа ԥыҭк ҳнаскьахьан еиԥш, еиҭаршәеит иҟан жәохә саџьан.
Амшын уаа аӷба џьара хаҳәрак иахасыр ҳәа ишәаны, ашьҭахьтәи аганахьтә ԥышь-ԥырсалк ларышьҭит; ашара иазыԥшын.
Урҭ аӷба ныжьны ацара иазхиан, убри аҟнытә иӡхызгашаз ашхәа лбаарышьҭит, аӷба аԥынҵахь аԥырсал ларышьҭуазшәа ҟаҵаны,
Абри аамҭазы Павел шәҩуаа-рхи аибашьцәеи иреиҳәоит: абарҭ ауаа абра, аӷбаҿ иаанымхар, шәара еиқәхашьа шәымам.
Абас анраҳа, аибашьцәа аалаган ашхәа зхьынҳалаз аӷба шахақәа хырыҵәҵәеит, ашхәагьы аӡы иҩалаҳаит.
Ашамҭазы Павел, ауаа акыршырфашаз рыхшыҩ азышьҭуа иреиҳәоит: абар, жәиԥшьымшуп, аума шәхыжәгахьеит, арахь џьара акы шәамыцҳацт;
Убри аҟнытә акрышәфарц сшәыҳәоит: уи шәеиқәырхара иахәоит; шәара шәахьтә аӡәымзар аӡәы ихахәы хәыцкгьы алшәараны иҟам.
Абри аниҳәа ашьҭахь, Павел зегьы ишырбоз ача аашьҭихын, уи азы Анцәа лыԥха наиҭаны, иамхны афара далагеит.
Ауаа ари рхы-ргәы шьҭнахит, иара иеиԥшҵәҟьа даргьы акрыфара нападыркит;
Аӷбаҿы ҳара зегьы ҩышәи хынеижәеижәафҩык ҳаҟан.
Рызхара анырфа, аӷба иақәыз ачарыц амшын иалажьуа, аӷба арласра иалагеит.
Ианаацәылаша, амшынуаа ирбаз закә дгьылыз рзымдырит, аӷбахгыларҭа маншәаланы иахьамаз ԥслымӡра гаҿашәа акы инахьыԥшит, изакә мшын гаҿаз цқьа аилкааҵәҟьа рымамызт, ӡыбжьахалатә ҭыԥшәа иҟан, ргәы иаанагеит, иалшоны иҟалар, аӷба иара убра, амшын хықә аҿы иҩхәыҵаршьшьны иааныркыларазы.
Аԥырсалқәа ирҩахан, аԥсҟы ахы иақәиҭтәны, аԥра хәыҷы ҩышьҭыхны ихыӡсаауа агаҿа шыҟаз рҿынархеит.
Аӷба шнеиуаз, амшын аҵаҿтәи аԥслымӡ-бахә иҩаахан, еиҭаҵшьа амамкәа иџыџӡа иаанхеит: аԥынҵа хараӡа иҩхәыҵашьшьит қәацашьак азыҟамҵо, нас, ацәқәырԥқәа азқәа ԥыххааса ирго рҿаархеит.
Аруаа иааргоз абаандаҩцәа, иӡсаны, ибналаны ицар ҳәа ишәаны, иара убраҵәҟьа иршьырц ақәыркит.
Аха шәҩы-рхы, Павел иеиқәырхара ҳасабс иҟаҵаны, урҭ ргәы иҭаз рылимыршеит, иааникылт; уи аӡсара зылшараны иҟаз амшын рыҽӡаарыԥсаларц рыдиҵеит иӡсаны агаҿахь анеиразы.
Егьырҭ, иаанхаз аӷәқәа, мамзаргьы иԥыххааса ицаз аӷба ахәҭақәа рхы иархәаны, ирхьынҳаланы рҿынархар акәын. Абасала, зегьы еибга-еизҩыда агаҿа иӡхыҵит.
Лыԥхала иахьыӡхыҵыз агаҿаҟны ари аҭыԥ адгьылбжьаха Мелит шакәыз еилыркааит.
Аҭыԥантәи ауааԥсыра асасдкылара ду аадырԥшит: ақәеиахьҭеи ҳарцәырыхьчаразы акәасҭхарамца ҩеиқәҵаны ҳара зегьы рышҟа ҳнарыԥхьеит.
Павел фархь гәарҭак ааизганы, амца ахьеиқәыз ианақәиԥсоз аамҭазы, зегьы еицгәарҭеит ахәышҭаарамца иҩалҵәрааз амаҭ уи инапы ишакәшаз.
Адгьылбжьахаҿтәи ауааԥсыра Павел инапы амаҭ шакәаҵәиз анырба, аӡәи-аӡәи еибырҳәон: ари ауаҩ дуаҩшьҩызар ҟалап уи амшынаҿ деиқәхеит, убас шакәугьы, Анцәа игәыԥжәара ицрымҵуа ишьҭоуп, иԥсы ҭаны даанхар ауам.
Аха Павел инапы ааҟьаны, амаҭ амца иҩалаижьит, изаҟаразаалакь ԥырхагак инамҭеит.
Ауаа ус ргәы иаанагон уи ачра далагоит, мамзаргьы иаалырҟьаны дыҩкаҳаны дыԥсуеит ҳәа; урҭ акыр аамҭагьы изыԥшын, аха ак ихьраны дшыҟамыз анырба, ргәаанагара рыԥсахит Дынцәоуп ҳәа рҳәон.
Дук ихарамкәа иҟан адгьылбжьаха ахылаԥшҩы Публи инхарҭа; уи ҳаҭырла иҩныҟа ҳнеиԥхьеит, ачеиџьыка цәыригеит, хымшгьы ҳаиҭан.
Публи иаб игәы бааԥсын, ацәарҭа дылан, амцашоура ицран, иӷра ихьуан: Павел уи дахьышьҭаз дныҩналан, дныҳәа-ныԥхьаны, инапқәа ҩеихеикын ихьаа далиргеит.
Ажәлар абри анырба, адгьылбжьахаҿ згәы бзиамыз ауааԥсыра зегьы еиханы абрахь иаауа иалагеит иара урҭ ихәышәтәуан,
Абри азы дара зегьы даара ҳаҭырла иаҳзыҟан, ҳандәықәлоз аамҭазы, амҩан иаҳҭаххашаз зегь рыла ҳаибырҭеит.
Абри ашьҭахь хымыз ааҵуаны, аӡынра аамҭазы адгьылбжьахаҿ иҟаз Александриатәи аӷба Диоскәыраа ҳақәтәаны, амшын ҳхылт,
Уи аӷбала Сиракәыза ҳнеит, уаҟа хымыш ҳаҟан;
Уантәи Ригиа ҳнаӡеит; мышк ааҵуаны аладатәи аԥшасра иалагеит, уи ҳхы иархәаны иацааиуаз амш азы Путеол ҳаҭааит,
Убра ҳашьцәа ҳаԥшааит, урҭ ҳаҳәеит мчыбжьык дара рҿы ҳанхаразы, нас Римҟа ҳцеит.
Уа иҟаз ҳашьцәа ҳаӡбахә раҳахьан, убри аҟнытә урҭ арахь иааскьаны Аппи иашҭаҿи х-сасааирҭак ахьгылази иаҳԥылт; Павел урҭ аниба, Анцәа диаҭабууит, ихы-игәы азҳаит.
Рим ҳаннеи, шәҩы-рхы Павел ар реиҳабы димаидеит, азин ирҭоит аруаа иреиуаз ахьчаҩ дицҵаны, хазы, имацара аагыларазы.
Хымш анааҵы, Павел Рим иаланхоз иналукаашаз Иудеиаа еизаразы ажәа рниҵеит, ианеиза, абас еиԥш реиҳәоит: сашьцәа, ахацәа! сара Иерусалим сбаандаҩыртәит, нас Римаа срырҭеит, ҳажәлар ирԥырхагахаша, ҳабацәа рҵас-қьабз иаҵанамкыша џьара ак шыҟасымҵацызгьы;
Урҭ, сус зыӡбауаз, соушьҭра иазыразын, избан акәзар ашьра зласықәырҵашаз хара сыманы срымбеит;
Аха Иудеиаа хымԥада абри ауаҩ дҭаҳмырхар ҟалом ҳәа иансышьҭала, сара сықәгылт сус акьесар иӡбаразы, сара ус зысҳәаз сыжәлар џьара харак рыдысҵандаз ҳәа акәӡам;
Иахьа абрахь шәаасыԥхьеит абри аус алацәажәаразы, избанзар Израил зқәыргәыӷу азоуп уажәы абраҟа абарҭ азынџьырқәа зсышьоу.
Дара абас аҭак ирҭоит: ҳара уара уахьтә Иудеиантә шәҟәы ҳмоуцызт, иаҳҭаахьоу аишьцәа ракәзаргьы, уара уӡбахә уаҩ даламцәажәацызт, бааԥсык узырҳәонгьы ҳмаҳацызт;
Убри аҟнытә, ҳара иаҳҭахуп уара ухаҭа ҳаузыӡырҩразы, избан акәзар ҳара ишаадыруа ала, абри аҵара аӡбахә зехьынџьара еимаркуеит.
Урҭи Павели ианеиқәшәашаз аҽҳәара ԥырҵәан, уи амш аҽны даара аӡәырҩи иареи асасааирҭаҿы иеиниеит; иаргьы, шьыжьы инаркны хәлаанӡа, Анцәа Иаҳратәы рзеиҭеиҳәон, Моисеи изакәанԥҟарақәа рахьтә Иисус изкны аԥааимбарцәа заа ирҳәақәахьаз аҿырԥштәқәа, аршаҳаҭгақәа ааганы.
Шьоукы уи ииҳәаз ажәақәа азхарҵеит, даҽа шьоукы агәра рымгеит.
Урҭ дара-дара аимак роуит, Павел аҵыхәтәан ииҳәаз ажәақәа рышьҭахь адәықәлара иақәыркит, уи иҳәоит, Аԥсы Цқьа ибзианы иҟаиҵеит аԥааимбар Исаиа ила шәабацәа абас еиԥш иҟаз аиашаҵабырг ахьреиҳәаз:
Унеи убарҭ ажәлар рахь, иагьраҳә: аҳаразы ишәаҳашт, аха ишәзеилкаарым; шәыблақәа рыла шәрыхәаԥшышт аха ижәбарым;
Избан акәзар урҭ ауаа аханатә ргәы цәымсахахьеит, рлымҳақәа аарла ираҳауеит, рыблақәа хҩоуп, ирбо ҳәа акгьы ыҟам, мшәан урҭ рыблақәа рыла абара, рлымҳақәа рыла аҳара рылшон, ргәырыԥсала ахаҵара роур ауан, Сара усҟан урҭ схәышәтәыр ҟалон.
Убри аҟнытә исҭахын ижәдыруазарц Анцәа Анцәа Ҵабырг дыззымдыруа реиқәырхагажәа шырзааицҳахьоу: урҭ уи иазыӡырҩуеит, иагьраҳауеит.
Абас аниҳәа ашьҭахь Иудеиаа рҿынархеит, дара-дара ражәақәа акыр еиқәымшәо, еиҿыхо.
Павел иара ихарџьқәа рыла абраҟа ҩышықәса наҟьак дыҟан, ишҟа зҿаазхоз зегьы идикылон,
Дымшәа-дмырҳа Анцәа Иаҳра аӡбахә ала дуазҳәауан, Иҳақәиҭу Иисус Христос иҵара далацәажәауа, уи ахаҵара рыларҵәауа.
Апостол цқьа иаков ирзишьҭыз ашәҟәы
Егьырҭ ажәларқәа ирыланхо жәаҩа абиԥара, шәгәырӷьала, шәара дшәеихырхәоит Иаков, Анцәеи Иҳақәиҭу Иисус Христоси рмаҵуҩы.
Сашьцәа, аԥсҭазаараҿ шәхызхуа, шәыԥсы зызцо шәԥылацыԥхьаӡа даараӡа шәгәырӷьала,
Шәара ижәдыруеит ахаҵаратә ԥышәара ачҳара шахылҵуа;
Ачҳара акәзар, уи акы згым шәакәны, шәуаанаӡаны шәҟанаҵоит.
Шәыбжьара аҟәыӷара згу аӡәыр дыҟазар, Анцәа диҳәааит уи аиоуразы, иагьиоуеит, ҽыԥныҳәада, гәыҭбаарала уи зегьы ираҭәеишьоит.
Аха акы иаҳәо ауаҩы гәыҩбара зцым ахаҵара илазароуп, избан акәзар лак-ҩакрала, гәыҩбарала иҟоу ауаҩы аԥша иԥыххааса иқәнаҵо амшын цәқәырԥа даҩызоуп:
Абас еиԥш иҟоу ауаҩы Иҳақәиҭу иахьтә акгьы дазыԥшымзааит.
Илак-ҩакуа, ҩ-хәыцрак иеимаркуа, агәыҩбара змоу ауаҩы дызқәу имҩақәа зегьы рҿы дыӷәӷәам.
Ҭагылазаашьала иларҟәу, ишьҭакәаҳау аешьа иҭагылазаашьа ҳарак далагәырӷьалааит,
Ибеиоу иакәзаргьы, даныладырҟәуа дгәырӷьалааит аамҭа анааилакь, убригь дканӡоит, дықәҵуеит, адәышәҭқәа шыканӡо, ишықәҵуа аиԥш:
Иҩагыло амра-ҭакар аҵиаа арҩоит, уи иаҿоу ашәҭқәа канаԥсоит, аԥшӡара зегьы ниасуеит; убас ауп ауаҩ беиагьы аҟыба-ӡыба дшалоу имҩа аанижьуеит.
Насыԥ имоуп ахачҳара аарԥшны згәаҟ-ҵәаҟрақәа зегьы зхызго ауаҩы, урҭ анихигалакь, изыԥшуп аԥсҭазааратә ҳамҭа Иҳақәиҭу Иара бзиа дызбо зегьы зықәиргәыӷхьоу.
Аԥсҭазаара шәаныԥнашәо, шәзеилаҳауа шәанацныҟәо ишәымҳәан: Анцәа иоуп сԥызшәо ҳәа; Анцәа цәгьаҟаҵарала иҽԥишәаӡом, уи аҩыза ирҟаҵангьы уаҩ дԥишәом,
Амала дарбанзаалакь иара ихатә гәаҳәарақәа, иҭахрақәа дԥыршәоит;
Иҽеирым агәаҳәара агәнаҳа иашьапкырҭоуп, агәнаҳа ахшоит, иҟоуҵо агәнаҳа акәзар, аԥсра арҿиоит.
Шәгәышәҽаныз, бзиа избауа сашьцәа, шәгәаҳәарақәа шәыдмырҩашьаразы:
Аҳамҭа ҳалалқәа, аҳамҭа наӡақәа зегьы жәҩан лашара Аб иаҳзааишьҭуеит, Уи изаҟаразаалакь ԥсахра-еицакра иқәым.
Уи, ихатә гәаҳәарала, ҵабырг ажәала ҳара ҳаишеит илшара иаԥнаҵаз раԥхьатәи шәырны ҳаҟазааразы.
Бзиа избауа сашьцәа, шәыхшыҩ ззышәышьҭыша: шәарҭ ацәажәара, ажәаҳәара раасҭа аӡырҩра шәазыхиазааит, агәаара, агәынхара шәырхымыццакын;
Ауаҩы игәаара Анцәа ииаша-ҵабыргра ахылҿиаауам.
Убри аҟнытә ицқьам агәаҳәарақәа, агәаӷқәа шәыҽрышәымҭан, ауаз ажәа шәыдышәкыл уи шәгәы-шәыԥсы еиқәзырхаша алшара амоуп.
Иара абри аамҭазгьы, ижәдыруаз, ажәа азыӡырҩра мацара азхом, иаҭахуп иҳәоу анагӡара, ус анакәымха шәхы шәеижьеит ауп.
Ажәа иазыӡырҩуа, аха иаҳәо назмыгӡо, асаркьа ианыԥшыланы зхаҿра иахәаԥшуа ауаҩы диҩызоуп:
Асаркьа дшааԥыршәалакь, дзеиԥшраз, дызлаҟаз ихашҭуеит.
Аха зегь рыла иеиқәшәоу, ак згым, ахақәиҭра узҭо азакәан наӡа иазыӡырҩуа, уи иацныҟәо, изаҳауа зхамышҭуа ауаҩы дызҿу иусқәа рҿы лыԥха иоуеит.
Ахаҵара зманы ҳәа зхы зыԥхьаӡауа, арахь зыбыз иазымиааиуа, згәаҳәара иацныҟәо ауаҩы ихы ижьоит, уи ицқьа-ԥшьара акымзарак аанагом.
Анцәа Аб идикылараны иҟоу иаша-ҵабыргла иҳәаақәҵоу ацқьара иаанаго аиаҭымцәеи аҳәса еибацәеи рыцхыраара ауп, ари адунеи иарҿио ацәгьа-мыцәгьақәа рышьҭамҭак унымкәа ахеиқәырхара ауп.
Сашьцәа! шәарҭ Иисус Христос хьыӡла-ԥшала иҟоу, Иҳақәиҭу игәра зго шәакәзар, ауаа еицеиԥшны ижәбала, еилышәымхын.
Иаҳҳәап, шәеизаны шәахьыԥшу аҭыԥ аҿы днеит знапы амацәаз блахкыга ахоу, маҭәа лыԥшаахла иеилаҳәоу уаҩык, иара убас уаҟа днашәылагылт ибааԥсны иеилаҳәоу, иалаҟам уаҩ ӷарк,
Абри аамҭазы шәара маҭәа лыԥшаахла иеилаҳәоу дналкааны, уааи арахь, уххь аагеит, абраҟа уаатәа, аӷар уара убраҟа угылаз, мамзаргьы абра адашьма уқәтәа ҳәа шәрацәажәо шәҿаашәхар,
Абри ала шәара ауаа реилыхра шәаламгаӡои, зус залымдарала иазнеиуа аӡбаҩы шәиеиԥшны?
Шәысзыӡырҩы, бзиа избауа сашьцәа: Анцәа ари адунеи аҿы аӷарцәа ҳәа иԥхьаӡоугьы ахаҵара ду раҭәеимшьаӡеи, Иара бзиа дызбо зегьы зықәиргәыӷыз Аҳра иақәимыргәыӷӡеи?
Арахь шәара аӷаруаҩ дхәынгашәшьоит, дшәаҭәашәшьом. Абеиацәа ракәӡами мшәан шәзинқәа зегьы шәымыкәкәааны аӡбарҭа аҿаԥхьа шәзыргыло?
Урҭ ракәӡами ишәху ахьӡ бзиа ацәа ԥызҽуа?
Шәарҭ ухы бзиа ишубо аиԥш иуԥну бзиа дба ҳәа Аҩыра иану аԥҟара еилашәымгозар, ииашаны шәныҟәоит;
Аха шьоукы раасҭа даҽа шьоукы еиҳа иналкаауа, ауаа рылахь шәаԥшуа шәҿынашәхар, усҟан агәнаҳара жәуеит, азакәанԥҟара аҿаԥхьагьы аара шәыдуп.
Азакәанԥҟара зегьы назыгӡо, аха урҭ рахьтә ҳәахьак акала еилазго, азакәанԥҟарақәа зегьы еилазго ихара идуп.
Ахаҵара-ԥҳәысра ԥсахра-чарҳәара азыжәымун ҳәа зҳәаз, уаҩ думшьын ҳәагьы иҳәеит; хаҵара-ԥҳәысра чарҳәара азумузааит, аха ауаа ушьуазар, убасҟан, зегьы акоуп, азакәан аҿаԥхьа ацәгьауаҩы иҟаиҵаз аара удуп.
Убас шәцәажәала, убас шәхы аашәырԥшла, хақәиҭрала иҳәаақәҵоу аӡбарҭа аҿаԥхьа шәгылоушәа.
Агәыбылра аазмырԥшуа ауаҩы аӡбарҭаҿы гәыбылра иԥылом; агәыбылра ӡбарас иҟоу иреиҳауп.
Сашьцәа, ауаҩы ахаҵара сымоуп ҳәа иҳәоит, аха ихаҭа уи амҩала дымныҟәозар имоу ахаҵара акыр иаԥсоума? ахаҵара мацара уи дазеиқәырхоума?
Уашьа, мамзаргьы уаҳәшьа иахьа иршәырҵои ирфои рымамзар,
Шәца, еизыразрала шәыҟаз, шәҽеилашәҳәа-шәҽеилашәца, акрышәфа ҳәа роуҳәеит ҳәа хәарҭара алоума, ирымамыз румҭазар?
Убас ауп ахаҵарагьы шыҟоу, уи усла ианышьақәырӷәӷәам иԥсуп.
Аха аӡә ус иҳәар ауеит: уара ахаҵара умоуп, сара урҭқәа усла имҩаԥызгоит: уара усла иҳәаақәҵам ухаҵара цәырга, сара усла ишьаҭарку сыгәрагара усырбоит.
Уара иаӡәу Анцәа игәра угоит, ииашангьы иҟауҵоит, аха аҩысҭаацәагьы ахаҵара рымоуп, иагьшәаӡыӡоит.
Уара, зусқәа шәарҭоу ауаҩы, иумбаӡои мшәан, усла ишьақәырӷәӷәам ахаҵара шыԥсу?
Иҟаиҵаз ахҭыс азы ауми ҳара ҳаб Авраам ауаҩ иаша ҳәа ахьӡ зиоуз, иԥа Исаак ишьра ӡатәс иҟаҵара анигәаӷьуаз аамҭазы?
Уи ихаҵареи ихымҩаԥгашьеи еиҟәыҭхашьа рымамызт, иҟаиҵаз, иигәаӷьыз аҿы акәӡами ихаҵара аҵаулара акы агымкәа иахьааԥшыз?
Убасҟан Аҩыра ианыз ажәақәагьы наӡеит: Авраам Анцәа дазхеиҵеит, абри азхаҵара уи дуаҩиашаны даанарԥшит, Анцәа изааигәоу, иҩызоу аӡә иакәны дыԥхьаӡахеит.
Араҟа шәара ижәбоит ауаҩы ихымҩаԥгашьа ала дшеилкаахо, игәра шгахо, имоу ахаҵара мацарала акәымкәа.
Лусқәа рзы акәӡами акалҭбааԥсы Раав Анцәа ауаҩ иаша ҳәа зылзиҳәаз? аԥшыхәцәа лыдкыланы, еиқәырханы даҽа мҩак ала иахьылышьҭыз азы?
Убри аҟнытә, ижәдыруазааит, ԥсы зхам ацәеижь шыԥсу аиԥш, усла ишьақәырӷәӷәам ахаҵарагьы шыԥсу.
Сашьцәа! шәара шәахьтә арҵаҩра иеилаҳаша шәрацәаҩымыз, ҳарҭ ҳҭакԥхықәра рацәоуп, еиҳа иҳақәыӡбауеит.
Ҳара зегьы агәнаҳарақәа маҷымкәа иҟаҳҵоит. Зажәаҿ гәнаҳарада иҟоу уи акы згым, зхы-зыԥсы, зцәеижь анкылара зылшо иоуп.
Абар аҽы аӷәра аҿаҳҵоит, уи ала абри аԥстәы ишаҳҭаху иныҟәаҳцоит, ҳақәиҭуп;
Мамзаргьы иаагап аӷбақәа: урҭ егьа идузаргьы, егьа ԥша ӷәӷәа асуазаргьы, аԥсҟы иазыӡырҩуеит, уи ала аӷбаныҟәцаҩ иӷба иахьааиҭаху игоит;
Убас ауп абызгьы: ҳцәеижь абри ахәҭа хәыҷы иаҵанакуа даара ирацәоуп. Иумбои ацыԥхь хәыҷы заҟа еибанаркуа-иццышәнатәуа:
Абызгьы мцоуп, ажәа ԥшӡақәа рыла аус бааԥсқәа рыҵәахра иашьҭоуп. Уи ҳцәеижь аҿы иналкаау аҭагылазаашьа амоуп, ахаҭа џьаҳаным мца анахьыс, ҳгәы-ҳаԥсы, ҳаԥсҭазаара зегьы рырхәымгара алшоит.
Аԥстәқәа, аԥсаатә, аҳәаза-мазақәа, амшын иҭаӡсауа уҳәа ауаҩы ииршьцылар, ибжьар ҟалоит,
Аха абыз бжьара ақәым, уи уаҩы имч ақәхом: уи хәаԥсоуп, нкылашьа змам уаӷеимшхароуп, уаҩ дԥырызхуа шҳамла иҭәуп.
Уи амчхарала Анцәа, убас ҳара Ҳаб рыҽхәаԥхьыӡ ҳҳәоит, иара абри аамҭазгьы, Анцәа Иара исахьа иашьашәаланы, Иара иеиԥшны иишаз ауаа ҳшәиуеит:
Аҽхәаԥхьыӡи ашәиреи ҿык еицҭыҵуеит. Сашьцәа, абри абас иҟамзароуп.
Мшәан ӡыхьк иҵаам аӡи иҵаау аӡи еицаанашьҭырц алшоума?
Амжәаҵла ахәшаҵла иаҿало ашәыр аҿалараны иҟам, сашьцәа, мамзаргьы аӡахәа амжәакакал заҿалом. Убас ауп ӡыхьк ашьапкырҭа аҟнытә згьама ҵаауи згьама бзиоуи аӡқәа шзеицымаауа.
Дыҟоума шәара шәыбжьара иҟәыӷоу, акрыздыруа ауаҩы? ус еиԥш иҟоу ауаҩы, их ду беиа ибауа акәымкәа, иҟәыӷара иаԥсоу ԥсҭазаарала, аус бзиақәа рыла иааирԥшааит.
Ус акәымкәа, шәгәы-шәыԥсы ашьыцра шҳам еиӷрыблаа иагозар, шәҭыӡшәаҟаҵаҩызар, усҟан башаӡа шәымҽхәан, аиаша ацәа ԥышәымҽын:
Ас еиԥш иҟоу аҟәыӷара жәҩанахьтә ишәзылыԥхаз акы акәым, уи дгьылтәуп, ԥслыҵуп, аҩысҭаа ицырҟьоуп.
Ашьыцреи аҭыӡшәеи иахьыртәу енагь еиқәымшәароуп, ҽеирак ыҟам.
Жәҩан ахьтә уаҩы изылыԥхо аҟәыӷара, зегь раԥхьаӡагьы, ицқьоуп, изҩыдоуп, хӡырымгарала, ауаҩы ихӡыӡаарала, иххәыцрала, ибзиабарала иҭәуп, лаҵа-еилых дамам, лабз-ҩабзрагьы алам.
Ҭынчла, еизыразрала аҟазаара зыхьчо роуп аиаша-ҵабырг жәла лазҵо, изырҿио.
Шәыҩнуҵҟа аимак-аиҿакқәа, аизыразымрақәа зырҿиозеи? еинышәашьа змам, наҟ-ааҟ иеибашьуа шәгәаҳәарақәа ракәӡами?
Акы шәашьҭоуп, ишәҭахуп, аха ишәымам; ауаҩы дышәшьуеит, шәшьыцуеит, аха ишәҭаху шәзалыршом; аимак-аиҿак шәалоуп, шәеиҿагылоуп, шәеиӷацәоуп акымзарак шәымам, избанзар ишәоуразгьы шәаҳәом;
Шәагьаҳәом, иагьшәоуам, избанзар шәхы злашәамхабзиоу агәаҳәарақәа роуп уи шәзырҟаҵо, шәгәы-шәыԥсы еиқәшәыртәаразы.
Акалҭшьҭаныҟәацәа! шәара ишәзымдырӡои нцәахә дызмам адунеи анаалара ари Анцәа иеиӷара шакәу! Адунеи иара злаҟоу аҵас-қьабз иацныҟәо ауаҩы Анцәа диаӷоуп.
Издыруада шәара рацәак зҵазымкуа акы акәны ишәыԥхьаӡозар Аҩыра иану абарҭ ажәақәа: ҳара ҳаҩнуҵҟа иҟоу, иаҳхоу аԥсы хыбааҩуп, хыбааратә бзиабарала иҟоуп?
Иара абри аамҭазгьы Уи ҳарҭ зегьы гәыбылрала даҳзылыԥхоит; убри азы ауп абас еиԥш зҳәоу: Анцәа ахамаԥагьацәа драӷоуп, анышәара аазырԥшуа лыԥха риҭоит.
Убри аҟнытә шәгәы-шәыԥсы Анцәа имажәда, шәыҽишәҭ; шәиҿагыл аҩысҭаа усҟан уи дышәԥырҟьаны дцоит;
Шәизааигәаха Анцәа усҟан Иаргьы дышәзааигәахоит; гәнаҳала иҟоу шәнапқәа шәыӡәӡәа, ҩ-хаҿык змоу шәгәышәыԥсы шәрыцқьа;
Шәҵәыуала, шәқьыз-қьызла, шәгәырҩала: шәыччара ҵәыуараз, шәгәырӷьара гәырҩаз;
Иҳақәиҭу иҿаԥхьа шәыҽшәырԥсаҳәа, усҟан Иара шәҳареикуеит.
Сашьцәа, шәара-шәара шәыцәгьа еибамҳәалан, аӡәи-аӡәи быз хәаԥсарала шәеихымцәажәан: ишахәҭам, ибааԥсу акала зашьа ихцәажәо, мамзаргьы зашьа иқәыӡбауа, уи азакәанԥҟара даҿагылоит ауп, дақәыӡбауеит ауп; азакәанԥҟара уақәыӡбауазар, усҟан уара азакәан назыгӡо уакәым, ӡбаҩыс ухы уԥхьаӡар акәхоит.
Аха аӡә иоуп Закәанԥҵаҩысгьы, Ӡбаҩысгьы иҟоу Уи аӡәк иоуп аиқәырхарагьы, аҭархарагьы зылшо: нас уара, даҽаӡә иқәыӡбауа ауаҩы, уарбану?
Уажәы шәааӡырҩы абас аиԥш зҳәо: иахьа ма уаҵәы абригьабригь ақалақь ахь ҳцоит, шықәсык убра ҳаҟазаауеит, ҳхәаахәҭлоит, ахашәалахәы ҳарҳауеит.
Шәара ишәыздырам иара уаҵәыҵәҟьагьы иҟалараны иҟоу: изакәызеи мшәан шәыԥсҭазаара? уи аамҭа кьаҿк аҩнуҵҟа иаахыланы иаахыҵуа аԥсҭҳәа иаҩызоуп, хылҩаԥсылҩоуп.
Еиӷьын ишәҳәар абас: Иҳақәиҭу иҳаҭәеишьозар, макьана ҳаҟазаауеит, ҳамч зықәхараны иҟоу ак ҟаҳҵоит,
Шәара шәакәзар шәыхшәымаԥагьоуп, ахьӡ шәазгәышьуеит: аҩысҭаа иҟнытә ауп уи ахьаауа.
Аус бзиа шыҟаҵатәу здыруа, аха иҟазымҵо агәнаҳа даҵалоит.
Уажә абра шәааӡырҩы, абеиацәа: шәлаӷырӡышала, шәқьызқьызла, избанзар, шәышҟа арыцҳарақәа рҿынархоит.
Еизыжәгаз шәмал зегьы еилабааит, шәымаҭәа аҩ ирфеит.
Шәхьи шәыраӡни жьакцеит, абри ажьакцара шәара шәҿаԥнаҽуеит, мцаны шәалабылуеит: еизышәыҳәҳәаз амал аҵыхәтәантәи шәымшқәа иртәхоит.
Шәыдгьылқәа ирықәаарыхуаз ауаа ирзышәымшәаз шәара ишәзыӷьашкуеит, ишәзыхандеиуаз рыҳәҳәабжь-рыҵәаабжь Иҳақәиҭу Саваоф иҟынӡа инаӡоит.
Ари адгьыл аҿы шәарҭ изаҟаразаалакь ак шәыгымкәа, шәгәы ишааҭахыз шәыҟан, қьафурҭас ишәыман; аха шәхы-шәгәы шәааӡон, шәыбзааиуан аҭахаразы.
Шәара аиашауаҩ шәиқәыӡбеит, дҭашәырхеит; уи шәара ишәҿагылоз иакәмызт.
Сашьцәа, ахачҳара аашәырԥшы Иҳақәиҭу дылбаанӡа. Абар адгьыл иқәаарыхуагьы акыр изаԥсоу аҽаҩра дазыԥшуп, дазыԥшуп заа иаураны иҟоу, убас ихьшәаны иаураны иҟоу ақәа:
Шәаргьы убас ахачҳара аарԥшны шәыԥшыз, шәгәы-шәыԥсы шәырӷәӷәа, избанзар Иҳақәиҭу лассы даараны дыҟоуп.
Шәара-шәара шәыцәгьа еибышәымҳәан, шәмеизашышын, шәхаҭақәа ақәыӡбара шәықәымшәарц: абар Аӡбаҩ дааихьеит, ашә дылагылоуп.
Ачҳара, алаӡара аашәырԥшы, сашьцәа, Иҳақәиҭу ихьӡала ицәажәоз аԥааимбарцәа рычҳара шәаҿыԥшны.
Ҳара хьӡи-ԥшеи рзаҳҳәоит, аҳаҭыр рықәаҳҵоит гәамҵрада зегьы зычҳауаз, зегьы злазыгӡоз, изхызгоз. Шәара ишәмаҳахьеи Иов иааирԥшыз ахачҳаратәы, ишәымбахьеи убри иалҵшәаны уи Иҳақәиҭу иахьтә иоуз Иҳақәиҭу дгәыбылҩуп, дрыцҳашьаҩуп.
Сашьцәа, ажәҩан иамаҿоуп, адгьыл иамаҿоуп ҳәа, мамзаргьы убас даҽакала шәымқәлан; шәара шәмап мап акәзааит, ааи ҳәа ишәҳәоугьы ааи акәзааит, ус анакәымха, ақәыӡбара шәзыԥшуп.
Шәара ишәеиуоу рахьтә ауадаҩрақәа ирықәшәаз дныҳәалааит. Агәырӷьара змоу иакәзар? Иҳәалааит аныҳәашәа, аԥсалма.
Шәыбжьара аӡәыр игәы бзиамзар? Дрыԥхьааит Ауахәама анапхгаҩцәа Иҳақәиҭу ихьӡала ихныҳәаразы, ахәша ихьыршьразы,
Ахаҵара зцу аныҳәара ачымазаҩ ихьаа далнаргоит, уи Иҳақәиҭу дихәышәтәуеит; агәнаҳарақәа ирыҵоу аӡә иакәзар игәнаҳарақәа ианажьхоит.
Шәара-шәара гәнаҳарас ишәымоу еибышәҳәала, шәеибаныҳәала хәышәтәра шәоуразы: ауаҩ иаша игәцаракратә ныҳәара иалшо шьарда ирацәоуп.
Илиа ҳарҭ зегьы иҳаиԥшыз аӡә иакәын, даара игәы-иԥсы аҭаны ақәа амурц данныҳәа: адгьыл аҿы хышықәсеи фымзи ақәа амуӡеит.
Абри ашьҭахь, ҩаԥхьа данныҳәа: ажәҩан ахьтә аҽыр-ҽырҳәа ақәа аҿаанахеит, адгьылгьы еиҭах аҽаҩра аанашьҭуа иалагеит.
Сашьцәа! шәара шәахьтә аиаша мҩа аӡә дацәхьаҵыр, егьи уи дицхрааны амҩа иаша дықәиҵар,
Агәнаҳара зманы иҟаз амҩа иашахь дзыргьежьыз ауаҩы идыруазааит абри ауаҩ иԥсы аԥсра ишацәихьчаз, дшеиқәирхаз, иара убри иабзоураны агәнаҳа иаҵоу аӡәырҩы рыгәнаҳарақәа шранажьхо.
Апостол цқьа пиотр ирзишьҭыз актәи
Иисус Христос Иапостол Пиотр иахьтә, Иерусалим иалцаны Понт, Галатиа, Каппадокиа, убас Асиеи Вифаниеи рҭыԥ-ҿацәқәа ирху, иалху-иалыԥшаау,
Аб Анцәа иаԥхьазгәаҭарала, Аԥсы Цқьа ила иԥшьоу, Иисус Христос Ишьала иҿыху шәахь: алыԥха-агәыԥха, аизыразра шәзымарымажахааит.
Хьӡи-ԥшеи имазааит Иҳақәиҭу Иисус Христос Иаб Анцәа иҳалалра ду амчхарала аԥсцәа рахьтә Иисус Христос игылара иабзоураны Уи аԥсҭазаара ҿыц ҳаиҭеит, иҳаиҭеит агәыӷра ҿыц,
Иҳауит ицқьоу, баара-еицакра зқәым, канӡашьа змам аҳамҭаџьынџь шәара шәзы жәҩан аҿы иҟазааразы,
Ахаҵара амҩала ахеиқәырхаразы Анцәа илыԥха аманы, уи ала ихьчаны аҵыхәтәантәи аамҭазы ҳарҭ зегьы иаҳзаатраны иҟоу ахҭыс.
Убри аҟнытә убри шәазгәырӷьала, макьаназы шәаԥхьаҟа еиуеиԥшым аԥышәарақәеи ауадаҩрақәеи шышәзыԥшугьы,
Урҭ ауадаҩрақәа ыҟазароуп шәхаҵара ӷәӷәахарц, иҵабыргхарц, Иисус Христос данылбаауа аамҭазы хьыӡла-ԥшала шәихцәажәаразы, абри аҩыза ахаҵара ахьы аҵкыс хә-амоуп, ахьы мцала ишрыцқьоугьы наунагӡа еиқәхашьа ауӡом,
Шәара макьана Уи дшәымбацт, аха бзиа дыжәбоит, еиҭаҳәашьа змам агәырӷьара лаша шәатәнатәны шәамоуп,
Ари шәхаҵарала шәхи-шәыԥси реиқәырхара шәылшоит;
Ашьҭахь шаҳаҭс шәзоуз абзиарақәа заа ирылацәажәахьаз аԥааимбарцәа аиқәырхара иаҵанакуа зегьы гәцаракрала иҭырҵаахьан,
Урҭ рҽазыркит Христос Идоуҳа ирыҵанаҳәоз ала зыӡбахә ҳәоу аамҭеи аҭагылазаашьеи рышьақәыргылара, Христос игәаҟрақәеи ашьҭахьтәи ихьӡ-иԥшеи ирҿыбааны;
Урҭ ирзаатит Амаалықьцәа рзыҳәангьы инагӡаны еилкаам Аԥсы Цқьа ила иеиҭаҳәаз, иахьа ишәылаҳарҵәо ажәабжь дара рахь аасҭа, ҳара ҳашҟа еиҳа ишырхаз.
Убри аҟнытә (сгәыбылҩцәа) еснагь шәгәышәҽаныз, шәыхиаз, Иисус Христос иаара шәақәгәыӷ.
Аҳәатәхаҵара иазхиоу ахәыҷқәа шәырҩызаз, ахеиқәырхара иазку ажәабжь атәы шәаҳаанӡа ишәымаз агәаҳәарақәа шәрыцымныҟәан,
Шәнапы злаку зегьы рҿы шәыцқьаз, зышҟа шәназыԥхьаз Ихаҭа Дшыцқьоу аиԥш;
Абри атәы абасала иануп: шәыԥшьаз, избан акәзар Сара схаҭа сыԥшьоуп.
Шәара лаҵа-еилых змам, доусы иус ала иӡбара мҩаԥызго, Аб ҳәа шәзышьҭоу шәимадазар, усҟан абра, адгьыл аҿы, Уи еснагь хӡыӡаарала шәшизыҟоу шәизыҟаз,
Шәара шәабацәа рыҟнытә ишәоуз иҭацәыз, акгьы иаԥсамыз, ҵак змамыз аԥсҭазаарахьтә шәҿыхын, шәызлаҿыхызгьы аамҭала хархәара змоу ахьи араӡни реиԥш иҟоу рыла акәмызт,
Шәара шәҿыхын акырӡа иаԥсоу Христос Ишьала, шәытарак, грак змамыз асыс-ӡатә ала,
Уи адунеи ршаз аахыс далхын, аха шәара шәеиқәырхаразы абри аҵыхәтәантәи аамҭазы ауп данцәырҵыз,
Убри ибзоурала Иара аԥсцәа рахьтә дзыргылаз, хьӡи-ԥшеи изҭаз Анцәа игәра азхашәҵоит, абасала шәхаҵареи шәгәыӷреи Анцәа имадоуп.
Доуҳала аиаша-ҵабырг агәра згоз злашәакәыз ала, шәарҭ шәқьиара, шәыраз-ҟәандара ирыбзоуарны шәхы-шәгәы рыцқьоуп, убри аҟнытә гәыцқьа-ԥсыцқьарала шәашьцәа бзиа рбара шәылшоит, нас бзиа шәеибабала гәык-ԥсыкала, гәҭыӷьӷьаала;
Шәарҭ ҩаԥхьа ҿыц шәиит, адгьыл аҿы ииуа-иԥсуа ажәла шәахылҵшьҭраны акәымкәа, ԥсра зқәым, ԥсҭазаара змоу, наунагӡа иҟоу Анцәа иажәа иабзоураны.
Ауаа зегьы аҵиаа-шьац иеиԥшуп, урҭ рыхьӡ-рыԥшагьы адәышәҭқәа ирҩызоуп: аҵиаа-шьац канӡоит, ииасуеит, ашәҭқәагьы ҿышәшәоит, имҩасуеит,
Аха Анцәа иажәа наунагӡатәиуп. Арҭ ажәақәа уазҳәарала шәара шәышҟа инагахаз роуп.
Абасала, ацәгьара зхылаҳәоу зегьы, амц, алабз-ҩабзра, ашьыцра, абызхәаԥсара шәыҽрылганы,
Ҿыц ииз ахәыҷқәа реиԥш, ицқьоу адоуҳатә хшы шәазхьы, убри ала шәхы-шәгәы рҭәуа ахеиқәырхаразы шәеизҳа-зыӷьа,
Бзиарас иҟоу, шәара Иҳақәиҭу игәыҳалалра шәнырхьеит.
Ауаа мап зцәыркыз, аха Анцәа иалихыз, иҳаракӡаны зыхә ишьо, зыԥсҭоу Уи ахаҳә ахь шәаннеиуа,
Шәхаҭақәа ԥсҭазаара змоу ахаҳәқәа шәыҽреиԥшышәтәы, Иара ицқьа-уаажәлар изыҟашәҵо адоуҳа ԥсаҭатә Анцәа Иисус Христос ила гәырӷьарала идикылоит.
Аханатә Аҩыраҿ иануп: абар, иалыԥшаау, акыр иаԥсоу, хадара змоу ахаҳә Сион ишьҭасҵоит; уи агәра зго, уасхырс иҟазҵо дарԥхашьараны иҟам.
Ари ахаҳә шәарҭ, уи агәра хазҵо шәзы, акыр иаԥсоу хаҳәуп, агәра хазымҵо рзы уи аргылаҩцәа мап зцәыркыз, аха хадара зауз, зывсра уадаҩхаз хаҳәхоит,
Ари узыхҟьашаны укаҳауа хаҳәуп, изахҟьашо акәзар, Анцәа иажәа ахьхарымҵо азы ауп, урҭ абас рзыԥҵәоуп.
Аха шәара иалху-иалыԥшаау шәреиуоуп, аҳра уааны шәыԥхьаӡоуп, шәыԥшьоуп, Ишәыԥхьаз иус дуқәа ирыла цәажәараны иҟоу жәларуп, Уи шәара алашьцарахьтә Иара илашара ссир ашҟа дшәыԥхьеит,
Шәарҭ, анкьа жәларыҵәҟьангьы иԥхьаӡамыз, иахьа Анцәа иуаажәлар шәакәны шәҟалеит, ԥаса лыԥха шәымамызҭгьы, уажәы лыԥха шәоуит, шәыгәнаҳарақәа шәанажьхеит.
Шәара, сгәы ззыцаҳә-цаҳәуа! сшәыҳәоит шәгәы-шәыԥсы ирзеимакыроу шәгәаҳәара лаҟәқәа шәрыцымныҟәаразы,
Гәыцқьарала, ԥсыцқьарала Анцәа Ҵабырг дыззымдыруа шәрыланха, ишәзыразым, лахь шәызҭо ауаа шәус бзиақәа рбарацы, Анцәа данаҳҭаауа амш азы урҭ шәара шәыхьӡалагьы аҽхәаԥхьыӡ изыркразы.
Абас, Иҳақәиҭу иаҳаҭыр азы иаԥу, ауаа ишьақәдыргылаз иарбан мчразаалакь мап ацәышәымкын, ишәыдышәкыл, шәацныҟәа; аҳ имчхара ҳаракы аума,
Аиҳабыра, мамзаргьы ахылаԥшцәа рымчхара аума, амчхара заԥу ацәгьара зуа рықәнага рақәыршәаразы, абзиа ҟазҵо рыдгыларазы, џьшьара рыҭаразы ауп,
Анцәа иҭахуп иҟаҳҵо абзиарақәа рыла хы-ҵыхәа змам ауаа хагақәа рцәажәара гаӡақәа аанышәкыларазы,
Шәара зых иақәиҭу уаауп, зых иақәиҭу реиԥш шәынхалашәынҵла, аха шәгәышәҽанызааит, шәхақәиҭра ацәгьа-мыцәгьа рыхҩара-рԥыракразы иҟамларц шәыҟазааит Анцәа итәцәаизгәыкцәа шәакәны.
Зегьы ирыхәҭоу аҳаҭыр рықәышәҵала, бзиа ижәбала шәашьцәахаҵаҩцәа, Анцәа шәицәшәала, аҳ шәихаҵгылала.
Имаҵуцәоу, ҳаҭырла, хӡыӡаарала шәаҳцәа рҳәатәы нашәыгӡала, аламыси агәшаҭареи аазырԥшуа шәшырзыразу аиԥш, залымдарала ишәызныҟәогьы шәырзыразыз.
Еснагь ахачҳара аарԥшуа, Анцәа дизхәыцны ихәҭам агәаҟҵәаҟрақәа зхызго ауаҩы аус ду ҟаиҵоит.
Ишәықәнаганы, ишәыхәҭаны шәанырыпҟо аамҭазы иаашәырԥшуа ачҳара ари уаҩы ишәџьишьаша акы аума? Аха иҟашәҵаз аус бзиа аҵыхәала ишшәыхәҭам ала шәдыргәаҟуазар, шәладырҟәуазар усҟан Анцәа џьшьара дула шәибарҭахоит,
Абри ашҟа ауп шәарҭ ааԥхьара ахьшәымоу; избан акәзар Христосгьы ҳара ҳзы ауп дзықәшәаз агәаҟрақәа дызрықәшәаз, аҿырԥштәы заҳзаанижьыз, Иара имҩала ҳцаларазы.
Уи изаҟаразаалакь гәнаҳара ҟаимҵеит, иажәақәагьы ҿагәыбзыӷра рыламызт.
Иара даныладырҟәуаз, данҵәылырхуаз уаҩ длаимырҟәит, ицәа ԥимҽит, гәаҟра шигмызгьы; Уи аӡәгьы диқәмақаруамызт, игәы-иԥсы зегьы Иашала Аӡбара мҩаԥызго имаданы дыҟан,
Ҳара ҳагәнаҳарақәа Ицәеижь иалагӡаны аџьар данылт, ҳазҵоу агәнаҳарақәа ҳрыҵыҵны аиашазы аԥсҭазаара ҳаманы ҳаҟазааразы: Уи ихәрақәа шәара шәзы ирӷьагахеит.
Шәарҭ, иҟьалаз, хыда-гәыда иқәхаз (ԥыза дызмамыз) ауасақәа шәырҩызан; аха уажәы Шәыхьчаҩ-Ԥыза иахь, шәгәы-шәыԥсы Рхылаԥшҩы иахь шәхынҳәит.
Хаҵа ирымоу аҳәса, шәхацәа рҳәатәы хашәҵала, шәырзыӡырҩла, урҭ ахаҵара рыламзар ахаҵара роуразы
Шәыԥсҭазаара иаҵоу ацқьареи Анцәа иҿаԥхьа ишәымоу ашәаӡыӡареи ирҿыԥшны.
Шәара шәыԥшӡара адәахьалатәи аҿырԥшӡараҿ, ахцәырҽеираҿ, ахьымаҭәаҿ, зыхә дуу ацәашәҵатә рҿы акәым иахьыҟоу,
Анцәа акырӡа иаԥсоу акы акәны иԥхьаӡоит шәыҩнуҵҟатәи аԥшӡара, ҭынч, бзиарала, раҳаҭрала иҟоу аԥшӡара.
Абри аҩыза аԥшӡара рнубаауан Анцәа игәыӷра змаз ажәытәтәи аҳәса, урҭ зегь раԥхьаӡагьы рхацәа ражәа азхарҵон:
Убас, Авраам иԥшәма-ԥҳәыс, зхаҵа иҳәатәы иахымԥоз Сарра, уи лыԥшәма саҳ ҳәа дишьҭан; шәарҭ шәымшәа-шәмырҳа абзиа ус, аиаша-ҵабырг ныҟәыжәгалар уи лыхшара шәакәны шәгылоит.
Шәара, ахацәагьы, шәыҳәса ргәы-рыԥсы иҭоу еилкааны ҟәыӷарала рызныҟәара шәазхиаз, ишәхашәмыршҭын шәыҳәса шәара шәаҵкыс акырӡа ишкәадоу, ишыԥсыҽу, урҭ ҳаҭыр рықәшәҵала, ишәшаҭала, даргьы шәаргьы еицеиԥшу џьынџь-ԥсҭазаарак шеиц шәоуз дырны, абас еиԥш иҟоу ахымҩаԥгашьа аашәырԥшыр шәныҳәажәа заҳаша ираҳауеит.
Шәарҭ зегьы еизыразу ԥсҭазаарак шәымаз, аӡәи-аӡәи шәеихӡыӡаала, еишьцәаҵас бзиа шәеибабала, шәыгәреибагала, аҽӡырымгара, аҟәыӷара шәашьҭаз;
Ацәгьара цәгьарала аҭак ҟашәымҵан, шәцәа ԥызҽыз ицәа ԥышәҽырц шәаламган; урҭ рцынхәрас, убас иҟоу рзы шәныҳәала, убарҭгьы Анцәа цхыраара риҭаразы, шәара абас еиԥш иҟоу аԥсҭазааразы ауп шәзааԥхьоу, абас еиԥш ала шәныҟәар лыԥха шәоуеит.
Аԥсҭазаара бзиа избо, уи абзиара иазыԥшу убыз уҿы иҭоукроуп, ажәа бааԥсқәа урыҟәгазароуп, уҿы амц ҭымҵроуп,
Ацәгьара амԥын уқәымлароуп, иууа-иуҳәо бзиазароуп, ҭынч, ҟыба-ӡыбада, раҳаҭрала аҟазаара уашьҭазароуп;
Избан акәзар Иҳақәиҭу иаша-ҵабыргла иҟоу ибарҭоуп, илымҳала дырзыӡырҩуеит, аха ацәгьара ҟазҵо Иҳақәиҭу ихы-иҿы реиаирхом, иаԥырихуеит (адгьыл ианымкәа ихәитәуеит).
Ацәгьара шәзызураны иҟада, шәара абзиара шәанашьҭоу аамҭазы?
Аха аиаша-ҵабырг ахгәаҟра шәықәшәар насыԥ змоу шәреиуоуп; урҭ ируа ацәгьарақәа шәырцәымшәан, шәырцәыԥхашьан шәхьамҵын.
Шәгәы-шәыԥсаҿы Иҳақәиҭу Анцәа еснагь аҭыԥ цқьа изалхыз; шәҽызмажәдаз агәыӷра аӡбахә ианазҵаалакь, еснагь уи аҭак аҟаҵара шәазхиаз, аха ишәзыӡырҩуа рахь аҭак ҟашәҵала ҳаҭырла, аамысҭашәала:
Шәгәы-шәыԥсы ирҭыганы Христос дахьазхашәҵаз азы ибааԥсны ишәыхцәажәо ацәгьоуцәа ԥхашьаратәы.
Анцәа ус аниҭахха аамҭазы, ацәгьара аасҭа аиаша-ҵабырг иахҟьаны угәаҟыр еиҳа еиӷьуп;
Избанзар Христос ҳара ҳагәнаҳарақәа ҳхихразы, Анцәа иахь ҳнеигаразы, знык зегьы рзы даҳхыԥсааит, Уи диаша-ҵабыргын, ииаша-ҵабыргымыз ауаа ихы рыхҭниҵеит, урҭ Уи цәеижьла дыршьит, аха доуҳала ҩаԥхьа дгылт,
Здоуҳа алашьцараҿ ирбаандаҩу дыруазҳәаҩны дҟаларазы;
Зны урҭ Анцәа ииҳәаз иазымӡырҩит, Иара дышрыԥхьац дрыԥхьон Нои иӷба аҟаҵара даҿнаҵы, уи аӷба иҭалаз рхыԥхьаӡара акырӡа имаҷын, ааҩык роуп ихыҵны ирыжәлаз аӡы иацәыхьчахаз;
Ари аӡы аӡӡаахра иазҳәоу ӡуп, уи иахьа шәаргьы шәахьчоит; аӡӡаахра уцәеижь иақәу алымт, агәам-сам рҿыӡәӡәаара акәым иаанаго, уи Анцәа иахь гәыцқьа-ԥсыцқьарала аҟазааратә ауп иаҳәо, уи ала ишьақәшәырӷәӷәоит шәшеиқәхаз, Иисус Христос аԥсцәа рахьтә игылара иабзоураны;
Уи ажәҩан ахь дхалт, Анцәа иарӷьарахьтәи аганаҿ дидтәалоуп, диарӷьажәҩоуп, Иара инапаҵаҟа иҟоуп Амаалықьцәа зегьы, амчхарақәа зегьы, амч-алшарақәа зегьы.
Абас, Христос цәеижьла агәаҟрақәа ихҭысзар, урҭ агәаҟрақәа шәарҭгьы шәҽырзыҟашәҵароуп, шәарҭгьы цәеижьла ишәыхҭысроуп; цәеижьла агәаҟрақәа зыхҭызго ауаҩы агәнаҳаҟаҵара даҟәыҵуеит,
Абри нахыс уи иуаҩытәыҩсатә гәахәарақәа рыла акәым дшыҟало, Анцәа иҳәахьала дныҟәоит.
Шәара даара акраамҭа Анцәа Ҵабырг дыззымдыруа ирыԥсҭазаашьаз шәыԥсҭазаашьан шәҳалиуан, шәыдгьылтә гәаҳәарақәа шәиааиуан (ахацәеи ахацәеи реизгәышьра, арахә рызгәышьра, иҽеим агәаҳәарақәа шәыртәыртәуан), арыжәтә шәҽашәҭон, афара-ажәра шәыхнахуан, ҵаҵӷәы змам аныхақәа шәрымҵахырхәон;
Иҟалап уажәы урҭ уамашәа ирбозар, шәҵәылырхуазар рыҳалирақәа, рыԥсныҟәцарақәа шәахьрылахәым;
Аха убарҭқәа зегьы рҵыхәала урҭ абзацәеи аԥсцәеи рус Змоу иҿаԥхьа аҭак ҟарҵар акәхоит.
Убри аҟнытә ауп агәырӷьаҿҳәаша жәабжь иахьа иҟам рыбжьарагьы изрыладырҵәоз урҭ рыԥсы анҭаз иҟарҵахьаз агәнаҳарақәа рзы рцәеижь ишақәыӡбазгьы, уи ашьҭахь Анцәа идоуҳала аҟазаара раҭәахаразы.
Лассы зегьы рҵыхәа ԥызҵәо, еилзырго аамҭа ааираны иҟоуп. Убри аҟнытә шәыхдырра цқьаӡа иҟаз, шәгәышәҽаныз, еснагь аныҳәара шәазхианы шәыҟазааразы.
Гәык-ԥсыкала бзиа шәеибабала, шәеизыразыз, избан акәзар згәы абзиабара ҭоу, абзиабара иацныҟәо агәнаҳарақәа жәпакы рзырҩахоит.
Асасдкылара шәылаз, абри аамҭазы шьоукы рымаҵ ахьыжәуа гәамҵрак азыҟамҵакәа;
Шәара-шәара шәымаҵ еибаула, доусы Анцәа иахьтә ишәаҭәашьоу ҵҩа змам доуҳатә беиарала, баҩхатәрала.
Ахаҵара рылазырҵәо ауаҩы ианакәзаалакь игәалашәалааит иажәақәа еснагь Анцәа иахьтә ишаауа; змаҵура назыгӡоугьы идыруазааит имаҵура анагӡара иаҭаху алшара Анцәа иахьтә ишиоуа, абарҭқәа зегьы рыла Иисус Христос иҿы Анцәа дӡыргазааит, Уи наунагӡа ахьӡи-аԥшеи амчреи имазааит. Амин.
Гәы цаҳә-цаҳәла сыззыҟоу! уамашәа ишәымбан шәымҩаҿ ишәԥыло аԥышәаратә мцаԥшьқәа ахьааи агәаҟрақәеи ахьрыцу ари акалашәақәа иԥхьаӡатәым,
Уимоу Христос игәаҟрақәа шәахьрылахәу, шаҳаҭс шәзоураны иҟоу Уи ихьӡ-иԥша еиҳагьы шәазгәырӷьалароуп.
Христос изгәаҟразы шәладырҟәуазар, шәцәа ԥырҽуазар ари шәара шәзы еиҳагьы инасыԥуп, ари иаанаго Уи Идоуҳа, ихьӡ-иԥша Анцәа Идоуҳа шәара ишәыцҟоуп. Дара Уи ддырџьоит, шәара дҳарашәкуеит.
Аус злоу ауаа зшьуа, иӷьычуа, ацәгьара зуа, мамзаргьы убарҭқәа ҟазҵо ирылахәқәоу шьоук реиԥш хара шәымамзааит;
Қьырсианк иаҳасабала ишәхыжәго агәаҟрақәа ирцәыԥхашьатәым, урҭ насыԥс иахьшәоуз азы Анцәа ибзырӡы шәаҳәала.
Избан акәзар аӡбара аамҭа ааскьеит, Уи Анцәа идоуҳатә ҩны ала ихацыркхоит; шәхахьы иаажәга, зегьы раԥхьаӡагьы уи ҳара ҳала ианалаго аамҭазы, Анцәа иажәабжь бзиа, Аевангелие, заҳарц зҭахымыз ирзыҟалараны иҟоу?!
Аиашауаҩгьы ахеиқәырхара изымариамзар, ииаӡаахьои гәнаҳала иҭәуи рзы иуҳәараны иҟоузеи?!
Убри аҟнытә Анцәа игәаҳәаразы игәаҟуа рыԥсҭазаара, ргәырыԥсы, Ҳазшаз имардааит, рус бзиақәа ишырҿыц ирҿны.
Шәеиҳабацәа-ԥызацәа срыҳәоит, убарҭ иреиуоу аӡә иеиԥш, Христос игәаҟрақәа збарҭаз аӡә иаҳасабала, данаҳҭаауатәи ихьӡиԥша лабҿаба ааира сақәгыӷны:
Ахылаԥшразы ишәзааныжьу Анцәа иԥсаса хьча-ԥызацәас шәрымаз, уи шәмаҵура ишәыднаҵоит, ма ишәзыфеидоуп ҳәа акәымкәа, агәаҳәара ацны, гәҭыӷьӷьаала инашәыгӡала убри аҩыза амаҵура ауп Анцәа иибарц ииҭаху;
Ишәымоу амчрала шәнапаҵаҟа иҟоу ауаа шәрықәмыӷәӷәан, хаҭа-хаҭалатәи шәҿырԥштәқәа рыла аԥсаса рхы-ргәы азҭашәҵа,
Ахьча-ԥыза Хада данылбаалакь шәарҭ канӡара зқәым ашәҭгәыргьын, ашәҭ рқьақьа шәаҭәашьахоит.
Аҿаргьы ахьшьцәа ишәабжьырго шәыдышәкылала; шәарашәара шәыбжьара ахамаԥагьара аашәмырԥшын, избан акәзар Анцәа зых ду беиа избауа, ихамаԥагьоу драӷоуп, иҳәатәхаҵацәоу, иԥагьам лыԥха риҭоит.
Абасала Анцәа инапымчхара аҵаҟа аҳәатәхаҵареи анышәареи шәҽырзышәк, Иара иалихыз аҽҳәараан Уи шәҳареикуеит;
Шәыгәҭыхақәа, шәхьаақәа зегьы Иара изшәырха, Иара изышәк, избан акәзар Иара гәҭыха-хьаас шәимоуп.
Шәҟәышыз, шәлахҿыхыз, избанзар аҩысҭаа, шәара шәаӷа, шәыкәша-мыкәша алым аиԥш дыцхлымуеит, шәахьылбааидаша дашьҭоуп;
Шәхаҵараҿы шәыӷәӷәаз, уи шәыҽишәымҭан, шәиҿагыл, шәашьцәа-хаҵаҩцәа адунеи зегьы аҿы шәара ишәхыжәго ааӡабқәа рҩыза шырхырго жәдыруаз.
Аамҭақәак рыҩнуҵҟа агәаҟрақәа шәанԥыршәо аамҭазы, ишәхамышҭын Анцәа гәыбылрас, џьшьарас иҟоу зегьы уасхырс дышрымоу, Иисус Христос илахьынҵала наӡаӡатәи ахьӡ-аԥшахьы дышшәыԥхьаз Уи шәеиҭашьақәиргылоит, алшареи ахачҳареи шәиҭоит.
Хьӡы-ԥшас, лшарас иҟоу зегьы шеишықәса Иара инапы иакуп. Амин.
Абарҭқәа ртәы абраҟа иааркьаҿны ишәзызҩит, Силуан, гәыкала ишәзыҟоу шәашьа, имааԥсара сақәгәыӷны, исҭахуп абри ашәҟәы шәхы-шәгәы арҵарырц, шәгәы-шәыԥсы арҿыхарц еицамкрада ишәымоу Анцәа игәыбылра-илыԥха иртәу ршаҳаҭгангьы иҟаларц.
Вавилонтәи ауахәама аилазаара иалоу, шәара шәеиԥш иалху, убас сара сыҷкәын Марк асалам шәырҭоит.
Аӡәи-аӡәи иԥшьоу еибагәӡрала, бзиабарала шәеихырхәала. Аизыразра шәымазааит Христос Иисус илыԥхаҿ иҟоу. Амин.
Пиотр ирзишьҭыз аҩбатәи
Симон-Пиотр Иисус Христос имаҵуҩы Апостол иҟнытә, Ҳанцәеи Аиқәырхаҩ Иисус Христоси ирыбзоураны дара ирымоу аҩыза аиаша хаҵара зауз зегь шәахь:
Анцәеи Иҳақәиҭу Иисуси (Христос) рылыԥха-ргәыԥхала аизыразра шәзымарымажахалааит.
Анцәа имч-илшарала иҳамоу Ааԥхьараҿ аԥсҭазаара цқьа, аԥсҭазаара иаша иахәҭоу зегьы ҳзыԥҵәоуп,
Ҳара акырӡа идуу, акырӡа иаԥсоу ҳрықәыргәыӷуп, урҭ анынагӡахо аамҭазы Анцәахәратә ԥсабара ҳауртә аиԥш, ари адунеи аҿы хьӡыда-цәада аҟазаареи агәнаҳауреи ирзыԥҵәоу аҭахара ҳацәыхьчахаразы,
Абри аҳаҭыр азы шәарҭ иаашәылшо зегь ҟашәҵала, ишәымоу ахаҵара бзиарала, бзоурала ахарҭәааразы, уи абзиара шәырҳауеит дырра мҩала,
Адырра акәзар уи уаҩы иоуеит џьабаала ахы аиааира, агәцаракра, қьиарала аҟазаара ирыбзоураны,
Аешьаратә еизыҟазаашьеи аӡәи-аӡәи реихӡыӡаареи иртәу бзиабараны.
Абас еиԥш иҟоу аҟазшьақәа аншәыцгыла, Иҳақәиҭу Иисус Христос иеилкаара-идырра акгьы зхылымҵуа, акгьы змырҿио акы акәны иҟалом;
Абарҭқәа змам, ирылаҟам длашәуп, уи аиаша-ҵабырг аилкаара дашьҭам, аханатә аахыстәи игәнаҳарақәа ихы шырцәихьчаша, игәы-иԥсы ширыцқьаша ихашҭхьеит.
Убри аҟнытә сашьцәа, шәарҭ, иааԥхьоу-иалыԥшаау шәакәны шәызлаҟоу ала, абарҭ рҿы еиҳа-еиҳа шәҽызлашәырӷәӷәаша шәашьҭаз: абри амҩала шәанныҟәа, бзанҵык шәшьацәхныслараны шәыҟам,
Усҟан Иҳақәиҭу Аиқәырхаҩ Иисус Христос наунагӡатәи Иаҳраҿы гәырӷьарала шәрыдыркылоит.
Сара абарҭқәа шәаҳәара знымзар зны саҟәыҵраны сыҟам, урҭ ртәы шәара ишыжәдыруагьы, рымҩа иаша шәшықәныҟәоугьы.
Сыԥсы ҭанаҵы, абри сцәеижь аҿы макьана сыҟанаҵы исуалны исыԥхьаӡоит абарҭқәа шәгәаларшәара,
Сара издыруеит лассы цәеижьла сызлахәу ари аԥсҭазаара аансыжьраны сшыҟоу уи атәы Иҳақәиҭу Иисус Христос исзааиртит.
Убри аҟнытә исҭахуп абри аиаша-ҵабырг шәгәы азҭаны, ӷәӷәала агәра азхашәҵо шәыҟазарц, шәыбжьара саныҟамло аамҭазы иара шәгәалашәаларц.
Ҳара абраҟа ҳазлацәажәо лакә-хыҭҳәаам, жәа маанам, абраҟа аӡбахә шәаҳҳәеит Иҳақәиҭу Иисус Христос илшаратә, Уи лассы ихынҳәратәы, абри илшаратә акәзар уи ҳара ҳалаԥшны иаҳбарҭан, шаҳаҭцәас ҳаман.
Аҳаҭыр, ахьӡ-аԥша Уи иаҭәашьан Аб Анцәа ила, Уи ибжьы Иара ихьӡ-иԥша ду иацгеит: Абри Иоуп Гәы цаҳә-цаҳәла бзиа избаз, Сгәаԥхара-ҳалал Злоу Сԥа.
Абри абжьы ажәҩан ахьтә еицҳаҳауан Иара ҳицны ашьха ԥшьаҿ ҳаныҟаз аамҭазы.
Иара абри адагьы, ари еиҳагьы агәра ҳзырго аԥааимбарцәа ражәанҵақәа ҳамоуп; шәара урҭ даараӡа игәцаракны шәыхшыҩ рзышәышьҭыроуп, урҭ аҵх лашьцара аарлаҳәа иагәылыԥхаз раԥхьатәи шәахәоуп, абри ашәахәа еиҳа-еиҳа иазҳауан амшлашара цәырнагаанӡа, ажәҩан икыднаҵаз ашарԥыеҵәа шәгәышәыԥсы арԥхо иҟалаанӡа,
Ижәдыруазааит, абасгьы-абасгьы ҟалараны иҟоуп ҳәа Аҩыра иану аԥааимбарцәа ражәа дара иаԥшьыргаз ала ишҳәам.
Иҟалаша алацәажәара ианакәзаалакь ауаҩы игәаҳәарала акәмызт ишҳәаақәҵахоз Анцәа иааицҳараны иҟаз ауаа рыла иааицҳауан, уи иазалхыз иазалыԥшааз ауаа Аԥсы Цқьа ихылаԥшраҿ иҟан, гәаҳәара риҭон.
Иҟан амц-ԥааимбарцәагьы, иахьа шәара шәыбжьара амцрҵаҩцәа шцәырҵуа аиԥш, урҭ маӡа-аргама уаҩ дымҩахызҟьо, аҭахарахьы дкылызго ажәа мцурашақәа рыларҵәара рҽазыркуеит, уимоу дара ҿызхыз Иҳақәиҭугьы ахаан иҟамыз аӡә иоуп ҳәа изықәгыло иалагоит, убри алагьы рхы ҭархауа.
Иҳалиуа, зхәымџьар иақәиҭны, аиаша-ҵабырг цҟьауа идәықәу жәпаҩы урҭ рҳәатәхаҵара иалагоит.
Абас еиԥш иҟоу арҵаҩцәа феидас, хашәалахәыс ироуша ҳасабс иҟаҵауа, шәгәыразра рхы иадырхәоит, иҟам-инымқәа рхы иҭҳәаауа; акрааҵуеит урҭ ақәыӡбара лахьынҵас ироуижьҭеи, иҭахараны ианыҟоу аамҭагьы шьханхыҵ иԥшым.
Мшәан Анцәа урҭ ракәым, агәнаҳара ҟазҵаз амаалықьцәаҵәҟьагьы егьранаимыжьит, џьаҳаным лашьцара иаирбеит убраҟа аҵыхәтәантәи аӡбаратә мшы иазыԥшуп;
Уимоу Уи иара убас раԥхьаӡатәи адунеи зегьы рыцҳаимшьеит, агәнаҳа иаҵалахьаз, зҽызҟьашьхьаз ауааԥсыра рахьтә, аиашаҵабырг рылазырҵәоз Нои дназлаз ааҩык рыда, зегь ӡхыҵрала инирҵәеит;
Игылараны иҟоу агәнаҳаҟаҵацәа ргәырҽанҵаразы Уи ақалақьқәа Содоми Гоморреи ццышәитәит,
Аха зыкәша-мыкәша иҟаз аҿаасҭарақәа, абжьысрақәа, аҳаҭыркаҳарақәа зызхымгоз ауаҩ иаша Лот дихьчеит,
Ԥсыцқьала иҟаз абри ауаҩ ҵабырг, ауаҩ иаша игәыиԥсы дыргәаҟуан закәанԥҟара рыгәхьаа зкымыз урҭ ауаа рхымҩаԥгашьақәа, нцәахә дызмамыз ражәа:
Ҳәарада, Иҳақәиҭу иахьагьы идыруеит ихаҵара змоу шыхьчатәу, закәанԥҟара рыгәхьаа зкым ауаа аҵыхәтәантәи аӡбаратә мшазы ишынижьша,
Ари ҷыдала еиҳагьы ирызкуп згәаҳәара лаҟәқәа гәнаҳарала иҭәу, иаԥу иарбан еиҳабыратә мчхаразаалакь хәынгазшьо ауаа, урҭ уаа хԥарақәоуп, ҳаҭырбара злам роуп, ихамаԥагьацәоуп, иҽхәоит хыхь иҟоу амчхарақәагьы ишаарҭаху, быз хәаԥсарала ирыхцәажәар шрылшо,
Дара раҵкыс акырӡа иӷәӷәоу Амаалықьцәаҵәҟьагьы Иҳақәиҭу иҿаԥхьа ҿҭыӡәӡәаала дара ианрықәмыӡбауа аамҭазы.
Арҭ ауаа рхы, рыхшыҩ ззымхо ирылаӡбауеит, ирылацәажәоит, урҭ ашьра-афаразы адәы иқәу арахә иреиԥшуп, ҭакԥхықәра рымам, ирыциз рахәтә ҟазшьала иҟоуп, рахәҵасгьы иҭахоит;
Егьырҭ ауааԥсыра ирзыҟарҵаз ацәгьарақәа рзы ирыхәҭоу иақәшәараны иҟоуп: урҭ зызхьуа, гәаҳәарас ирымоу қьафла, кашыррала аҟазаара ауп; хьмыӡӷылеи блаԥхамшьаралеи иҟоу абарҭ ауаа уԥшыр, иара абыржәгьы шәеишәа иқәчоит;
Рыблақәа каҳԥы наԥш-ааԥшрала икамкамуеит, гәнаҳарак ахьыруша иаргәаҟуеит; ирухьоу агәнаҳарақәа бзанҵык ирызхом, доуҳала икәадоу ауаа ржьоит, иртәыртәуеит; ак ахьроуша, акы ахьырхашәалаша рыгәҭыхоуп, рхы бзиа ирбоит, иалагәырӷьоит; урҭ ишәишьҭроу ҵеицәоуп:
Аиашамҩа аанрыжьхьеит, мҩа хәахәала, мҩа мцурашала амал зырҳауаз Валаам, Восор иԥа, иҩызцәоуп,
Валаам иакәзар, абас аиԥш хшыҩдарала имҩаԥигоз иԥааимбарра аҽадаԥс иааннакылеит, уаҩытәыҩсатә бызшәала аҽыԥныҳәа иҭаны, иқәхәааны.
Арҭ ауаа ӡы зҭам аҵеиџь иаҩызоуп, аԥша иахьаҭаху иаго аԥсҭҳәа иеиԥшуп: ирзыԥшу лашьцароуп.
Урҭ ҩнуҵҟала иҭацәу ажәа ӷьеҩқәа, ажәа ҟәазқәа рҳәоит, ирԥырҵны иҟоу, рымцқәа аанзыжьырц згәы иҭоу ауаа рыԥсыҽрақәеи ргәаҳәарақәеи рхы иархәауа, ҩаԥхьа ирыдырԥхьалоит, ихырхуеит;
Ауаа ахақәиҭра рырҭарашәа ицәажәоит, арахь дара рхаҭақәа аԥсҭазаара еилабаа тәыс иамоуп, избан акәзар аханатә ишаԥу аиԥш, иуиааиуа тәыс уҟаиҵоит.
Урҭ Иҳақәиҭу Ҳаиқәырхаҩ Иисус Христос игәра азхаҵаны, Иара ибзоураны абри адунеи рхы анацәырыхьча ашьҭахь, нас ҩаԥхьа абжьысрақәа ирыхәхазар, иҩашьазар, аҵыхәтәан ҭагылазаашьас ироуз аԥхьатәи аасҭа еиҳагьы еицәоуп, еиҳагьы ихьанҭоуп.
Дара рзы еиҳа еиӷьын аиашамҩа рзымдыруа иҟазҭгьы, уи дырны, ауасиаҭ ԥшьа чарҳәара азырур аасҭа.
Урҭ роуп изызку ауаа абас аиԥш иҟоу ражәаԥҟақәа: ала ахьӡәаз аҭыԥ иазыгьежьуеит, иркәабаз аҳәа ҩаԥхьа аӡмах иҭалоит.
Абар ари ишәзызҩуа ашәҟәы аҩбатәи шәҟәуп, шәарҭ, гәы цаҳә-цаҳәла сыззыҟоу! сара урҭ зызыҩуа хшыҩла шәныҟәаразы ауп,
Исҭахуп ԥаса аԥааимбарцәа ирҳәахьаз ажәақәа, иара убас Иҳақәиҭу Ҳаиқәырхаҩ Иапостолцәа рыла иаацҳаз ауасиаҭ ажәа шәгәаласыршәарц:
Зегь раԥхьаӡагьы шәара ижәдыруазароуп аҵыхәтәантәи амшқәа рзы ламыс-ԥхашьараҳәа змам, згәаҳәара лаҟәқәа ирыцныҟәо ауаа цәырҵуа ишалагауа
Урҭ абас аиԥшгьы цәырыргоит: ианбаҟалои мшәан ҳзықәдыргәыӷыз Уи иаара? зны адунеи иахыз ҳабацәа цеит, иқәҵит, иара адунеи ахаҭа ршазаахыс ишыҟац иҟоуп.
Абас ихәыцуа ирхашҭуеит ажәҩангьы адгьылгьы Анцәа иажәала аханатә ӡыла ишшаз-ишаԥҵаз:
Убри аҟнытә ажәытә дунеи ӡхыҵрала ишықәхыз, аҵыхәа шыԥҵәаз.
Иахьатәи ажәҩани адгьыли Анцәа Иажәала иаԥҵоуп, урҭгьы аԥыххоит, рҵыхәа ԥҵәахоит, аха мцала ауп уажәшьҭа ауаа мцурашақәа рҵыхәа ԥҵәахараны ишыҟоу.
Ишәхашәмыршҭын абас аиԥш иҟоу акы, гәы цаҳә-цаҳәла сыззыҟоу, Иҳақәиҭу изы мышкы зқьышықәса иаҩызоуп, азқьышықәса мышкы.
Иҳақәиҭу ҳзықәиргәыӷыз анагӡара ахирԥаӡом, шьоукы ари аус агхацәеит ҳәа шырҳәоугьы; Уи акыраамҭа ачҳара ааирԥшуеит, ҳара ҳахьтә аӡәгьы дҭамхандаз ҳәа дыԥшуп, дазыԥшуп зегьы аҭамзаара ианаҳәаша аамҭа.
Иҳақәиҭу имш еиҳа-еиҳа иааскьоит, уи уахынла иныҟәо аӷьыч маӡала дшааиуа аиԥш иааиуеит, убасҟан, акаамеҭ мшы аҽны, ажәҩан ауаӷеимшхара-шьҭыбжь лахыҩны ибжьаӡуеит, уахь икыдыз зегьы мцала илеилаблы ицоит, адгьыл иқәу-иныҟәнаго зегьы, иара адгьыл ахаҭагьы, леиқәыццышәуеит.
Зегьы абас еиқәхашьа рымамкәа, еилаҟәыбаса ианцо аамҭазы, шәарҭ шәшыҟазаашатә акәзар, шәыҟазароуми ицқьоу ԥсҭазаарала,
Анцәа имш аара, агылара шәазыԥшны, убасҟан, иара убри амш азы, ҳазҵаԥшуа ажәҩан мцала ианаԥыххо, икыду зегьы ҭәаны амцашыра ианалабылуа?
Аха, абри аамҭазгьы, ачҳара ду аарԥшуа, ҳара ҳазыԥшуп ҳзықәиргәыӷыз иаша-ҵабыргла иҭәу ажәҩан ҿыц, аԥсҭазаара ҿыц.
Убри аҟнытә шәарҭ, гәы цаҳә-цаҳәла сыззыҟоу, Иара иаара шәазыԥшны иаашәылшо зегьы ҟашәҵала шәыԥсҭазаара шәытарак, гәнаҳарак амамкәа иҟазааразы, шәизыразны Иҿаԥхьа ацәырҵразы;
Ижәдыруазааит, Иҳақәиҭу иааирԥшуа ачҳара, амыццакра ахеиқәырхара ишацхраауа, иаҭәашьоу аҟәыӷара иабзоураны абри атәы акыр иаҳзаԥсоу Павел ишышәзиҩхьоу аиԥш,
Уи абри атәы дазааҭгылоит ишәҟәқәа зегьы рҿы, урҭ рҟны иуԥылоит ала-мала зеилкаара мариам, иара убри иахҟьаны здырра инанамго, иалаҟаӡам шьоукы иеицаркуа, дара ишырҭаху ала идырцәажәо аҭыԥқәа урҭ абас ала ирызныҟәоит егьырҭ Аҩырақәагьы уи ала дара рхаҭақәа рҭахара иацхраауа.
Убри аҟнытә, гәы цаҳә-цаҳәла сыззыҟоу, шәгәышәҽаныз, закәанԥҟара ззымдыруа ауаа ражәа ҟьала шәыхнамхразы, шәацымныҟәаразы, ишәымоу ахаҵара шәцәымӡразы,
Ҳаиқәырхаҩ Иҳақәиҭу Иисус Христос илыԥха-гәыԥхала шәыӷәӷәаха, шәмарымажаха. Уи иахьа аиԥш наӡаӡатәи амш азгьы хьӡи-ԥшеи имазааит. Амин.
Иоанн ирзишьҭыз актәи
Аханатә аахыс иҟаз, зыӡбахә ҳаҳауаз, иаҳбарҭаз, ҳаблақәа рыла ҳазхәаԥшуаз, ҳнапқәа рыла ҳазхьысуаз ртәы рылаҳарҵәоит уи Аԥсҭазаара Иажәоуп,
Аԥсҭазаара ахаҭа ԥсҭазаараны ицәырҵит, иукуа-иушьҭуа ак аиԥш уаҩы ибарҭахеит, ҳара уи шаҳаҭс ҳамоуп, Аб имаз, дызлаҟаз, ҳарҭгьы иаҳбаз-ҳазлаԥшыз наунагӡатәи аԥсҭазааратә шәылаҳарҵәоит,
Иаҳбаз-иҳаҳаз ртәы ҳарзыуазыруеит, ҳарзықадақьуеит, шәаргьы ҳара шәҳадгыларц, ҳаиҿцаауазарц, ари аиҿцаара Аби Уи Иԥа Иисус Христоси ҳареи ҳаиҿцаара ауп.
Ари атәы инаҵшьны ишәзызҩуеит шәгәырӷьара гәырӷьара наӡаны иҟаларазы.
Абар Иара иахьтә иҳаҳаз, шәаргьы зыӡбахә шәаҳҳәо ажәабжь бзиа: Анцәа длашароуп, Уи џьара лашьцарак иларшәым.
Ҳара Уи ҳиҿцаауеит, ҳаизыразуп ҳәа ҳҳәозар, аха абри аамҭазы, ҳхаҭақәа алашьцара ҳамадазар, иаҳҳәақәо мцуп, иаша-ҵабыргла ҳаҟам;
Ус акәымкәа, алашараҿ ҳныҟәозар, алашара ҳамадазар, Иара уи аҿы дшыҟоу аиԥш алашараҿ ҳаҟазар уи еилкаахоит, уаҩы ибарҭахоит ҳара-ҳара ҳшеизыҟоу, ҳшеиҿцаауа рыла, усҟан Анцәа Иԥа Иисус Христос Ишьа ҳазҵоу агәнаҳарақәа зегьы арыцқьоит.
Аха гәнаҳара захьӡу ҳамам ҳәа ҳҳәозар ҳхы ҳжьоит, иашарагьы ҳалам.
Уи ацынхәрас, ҳазҵоу агәнаҳарақәа рыӡбахә аартны аргама ҳрылацәажәозар, усҟан Иара урҭ зегьы ҳанаижьуеит, ҳгәы-ҳаԥсы рыцқьаны ҳазлаиашам ҳалицоит, избан акәзар Уи дхаҵаҩуп, диашаҵабыргуп.
Агәнаҳарақәа ҳамам ҳәа анаҳҳәо, Уи имцҳәаҩу аӡә иеиԥш ҳихәаԥшуеит, ари иаанаго Иара иажәақәа ҳаҩнуҵҟа ҭыԥ рымам ауп.
Сыҷкәынцәа! абри ашәҟәы зызҩуа агәнаҳарақәа ҟашәымҵарц азы ауп; шәара шәахьтә аӡәы џьара гәнаҳарак иамхаҟаҵазаргьы, Цҳаражәҳәара ҳзызуа Аиашауаҩы Иисус Христос дышҳамоу жәдыруаз Уи Иаб иҿаԥхьа ҳихьчоит.
Уи ҳара ҳагәнаҳарақәа ихы рықәиҵеит, ҳара мацара ҳакәым адунеи зегьы агәнаҳарақәагьы.
Ҳара Уи дшеилаҳкааз атәы иуасиаҭ ажәақәа шынаҳагӡо ала иаҳбарҭахоит.
Сара Уи дыздырт ҳәа зҳәо, аха иуасиаҭ ажәақәа ирықәымныҟәо дымцҳәаҩуп, иашара илам;
Уи иажәақәа ирзыӡырҩуа ауаҩы, ииашаҵәҟьаны, ихы-игәы Анцәа ибзиабарала иҭәуп: абри иагьаанарԥшуеит ҳара Иара иҿы ҳшыҟоу.
Сара сыԥсҭазаара Иара иҿы иҟоуп ҳәа зҳәауа ихаҭагьы Иара иԥсҭазаашьаз иԥсҭазааразароуп, ихымҩаԥгашьоу ихымҩаԥгашьазароуп.
Шәарҭ, гәы цаҳә-цаҳәла сыззыҟоу! сара абраҟа сызлацәажәо иҿыцу уасиаҭк атәы акәым, ари ауасиаҭ еилкаауижьҭеи акрааҵуеит, шәаргьы аханатә аахыс ижәдыруеит: ари жәытә уасиаҭуп, уи ус шакәу азы аханатә ирҳәахьоугьы шәаҳахьеит.
Аха егьа ус иҟазаргьы, уи ҿыцуп, избан акәзар уи аиашаҵабыргра иахьа Иаргьы шәаргьы шәҿы иааԥшит: алашьцара ниасны ицоит, иаԥыххоит, уи ацынхәрас, абар, алашара иаша цәырҵит.
Алашараҿ сыҟоуп ҳәа зҳәо, аха зашьа дызбаны инымхо ауаҩы уи макьана алашьцараҿ дыҟоуп.
Зашьа бзиа дызбо алашараҿ дыҟоуп, дыршьацәхнырсланы дказыжьша акы даҵам;
Зашьа ибла аҭаԥшра зҭахым, ихгара злымшо алашьцара далоуп, дахьцара издырам, уи дарлашәит.
Абри изыҩуа ала ижәдыруазааит, сыҷкәынцәа, ишәымаз агәнаҳарақәа Иара ихьӡала ишәхыхуп, ишәанажьуп.
Ишәзызҩуеит абацәа, шәарҭ аханатә аахыс Иҟоу Дшыҟоу здыруа шәоуп. Ишәзызҩуеит аҿар, шәара агызмал шәииааит. Ишәзызҩуеит ақәыԥшцәа, избанзар шәара Аб дыжәдырит, деилышәкааит.
Ишәзызҩуеит абацәа, Лагамҭа Змам, Аханатә иҟоу дыздыруа. Ишәзызҩуеит аҿар, избанзар шәара шәыӷәӷәоуп, Анцәа иажәа шәыцуп, убри ала агызмал шәииааит.
Бзиа ишәымбан ари адунеи, убас иара ишәыднагало, ишәыԥнагало зегьы: уи бзиа избо Аб ибзиабара илам;
Ари адунеи еибаркуп ауаа ргәаҳәара лаҟәқәа рыла: ацәеижь зызгәыҳәуа, иаҭаху, аблақәа зызгәышьуа, ирҭаху рыла, хамаԥагьарала урҭқәа зегьы Аб иахьтә иаауа ракәым, иара адунеи иарҿио роуп.
Ари аԥсҭазаараҿ уаҩ дхызхша, дзырблаҟьаша рацәоуп, урҭ зегьы мҩасуеит, ииасуеит, Анцәа игәаҳәара назыгӡо наунагӡа дыҟоуп.
Сыҷкәынцәа! ари аҵыхәтәантәи аамҭоуп. Ишәмаҳахьази аҵыхәтәантәи амшқәа раан антихрист дцәырҵраны дыҟоуп ҳәа, уажәы антихристаа рацәаҩхеит, ари иаанаго аҵыхәтәантәи аамҭа шааскьаз ауп.
Урҭ ҳара ҳабжьара иалҵит, гәыла-ԥсыла ҳара иҳаиуаны ишыҟамызгьы; ҳара иаҳтәу ракәны иҟазҭгьы, ҳара иҳацзаарын; аха иҳалҵит, ари иаанарԥшуеит ҳара ҳаҩнуҵҟа иҟоу зегь ҳара иаҳтәу шракәым.
Шәара Аԥсы Цқьа ихәша шәыхьшьуп, убри аҟнытә зегь шыҟоу атәы жәдыруеит.
Сара абарҭқәа ртәы зышәзызҩуа аиаша-ҵабырг шәыздырам ҳәа акәӡам, убри ижәдыруа аиаша-ҵабырг амц шахылымҿиаауа шәасҳәаразы ауп.
Дызусҭада амцҳәаҩ? уи Иисус Христос иакәӡам ҳәа иқәгыло иоуп. Абас аиԥш зҳәо дантихриступ, Аб иакәзааит, Аԥа иакәзааит мап рцәикуеит, ус еиԥш иҟоу уаҩ дыҟам иҳәоит.
Аԥа мап ицәызкуа Абгьы димаӡам; Аԥа дазхазҵо иакәзар, уи Абгьы димоуп.
Абасала, аԥхьа ишәаҳаз гәнышәкыл, шәара шәҿы иҟаз; аԥхьа ишәаҳаз еснагь шәара шәҿы иҟазар шәаргьы еснагь Аԥа иҿы, Аб иҿы шәыҟоуп.
Ҳзықәиргәыӷыз, иҳаиҭаз аҳәахьа наунагӡатәи аԥсҭазаара иатәуп.
Шәызжьарц, шәымҩахызҟьарц згәы иҭоу рҵыхәала ауп абри зызҩуа.
Иара иахьтә ишәоуз ахәшахьшьра еснагь ишәыцзаауеит, еснагь уи атәы жәдыруеит, убри аҟнытә иаҵанакуа ҳәа алацәажәара салагом; ахәшахьшьра аҿахәы иара иаҳәоит, иахәҭоу атәы иара иунарҵоит, уи еснагь иаша-ҵабыргла иҟоуп, мыцра аздырам, убри аҟнытә иара ишшәыҵанаҳәо ала шәныҟәала, иара аҿы шәыҟаз.
Абас, сыҷкәынцәа, Иара гәыблырҭас дшәымаз, Иара шәиҭаз, Уи данылбаауа аамҭазы, шәхы-шәгәы азҭаны, ԥхашьаԥхаҵарада Иҿаԥхьа ацәырҵразы.
Уи дышиаша-ҵабыргу жәдыруазар, иаша-ҵабыргла иныҟәо зегьы Иара ихылҵыз шракәугьы жәдыруеит.
Шәазхәыц Аб ибзиабара ҳара ҳахь шаҟа иӷәӷәоу, Анцәа схәыҷқәа ҳәа ауп дышҳашьҭоу ҳарҭ, Иара ҳаихәыҷқәаны ҳаҟазааразы. Ари адунеи ҳара ҳдырны, ҳаилкааны ҳамам, избан акәзар Иара уи дазыдырамызт.
Гәы-цаҳә-цаҳәла бзиа избақәо! ҳара шьҭа Анцәа ҳаихәыҷқәоуп; аха лахьынҵас иҳауша макьана еилкаам. Ҳара иаадыруа Иара данаҳҭаалакь, Иара дызлаҟоу ҳшалаҟахо ауп, избанзар ҳара усҟан Уи Дызлаҟоу ала даабоит.
Абри ала Уи иқәгәыӷуа дарбанзаалакь ихы-игәы ирыцқьоит, Ихаҭа ицқьара иаргьы ицқьараны дҟаларазы.
Агәнаҳара зуа дарбанзаалакь азакәандарагьы иуеит, избан акәзар агәнаҳа закәандароуп, закәанеилагароуп.
Шәара ижәдыруеит Уи ҳагәнаҳарақәа ҳхихразы дшааз, Иара ихаҭа гәнаҳа шимам.
Иара иҿы иҟоу дарбанзаалакь гәнаҳа ҟаиҵаӡом; ус анакәха, агәнаҳара зуа Иара иҿы дыҟамызт, иара дизымдырит ауп.
Схәыҷқәа! шәгәышәҽаныз, аиаша-мҩа уаҩы шәахимҟьаразы. Аиашара иаҭаху ала зхы мҩаԥызго диашауаҩуп, Иара дышиашаҵабыргу аиԥш.
Агәнаҳара зуа ииуа агәнаҳара зҿиго аҩысҭаа иоуп, избан акәзар уи иоуп раԥхьаӡа агәнаҳа иаҵалаз. Анцәа Иԥа дзааз аҩысҭаа иусқәа реиҵаҟьаразы ауп.
Анцәа ихшаз гәнаҳара ҟаиҵараны дыҟаӡам, избан акәзар уи ижәла, ихылҵшьҭра нцәажәлоуп, нцәашьҭроуп; уи агәнаҳаура илшом Анцәа дихылҵшьҭроуп.
Анцәа ихәыҷқәеи аҩысҭаа ихылҵшьҭроуи абас еиԥш ала уаҩы еилиргар алшоит: аиаша мҩа иаҭаху назмыгӡо, уи иқәымныҟәо дарбанзаалакь Дынцәахылҵшьҭрам, зашьа бзиа дзымбо диеиԥшуп.
Аханатә аахыс ишәылаҳәоу агәырӷьаҿҳәаша жәабжь иаҳәо аӡәи-аӡәи бзиа ҳшеибабалашатә ауп.
Каин шәиҿымԥшын, уи аҩысҭаа дитәышьҭран, убри аҟнытә иашьа дишьит. Дызхишьаазеи? Иара иусқәа, игәы-иԥсы ирҭаз зегьы хәымган, иашьа дызалҟаз зегьы иашаран.
Сашьцәа, уамашәа ишәымбан ари адунеи иацәымӷу шьоук шәакәны шәыҟазар.
Ҳара иаадыруеит аԥсра ахьынтә аԥсҭазаарахь ҳшиасхьоу, избан акәзар иҳашьцәоу бзиа иаабоит; зашьа бзиа дзымбо аԥсра дампыҵакуп.
Зашьа дызцәымӷу дарбанзаалакь дуаҩшьҩуп; шәара ижәдыруеит ауаҩшьҩы изы наунагӡатәи ԥсҭазаара ҳәа акгьы шыҟам.
Уи ҳара ҳзыҳәан иҟаиҵаз ахақәҵара бзиабара аарԥшыганы иҟоуп: ҳаргьы ҳазхиазароуп ҳаԥсҭазаара ҳашьцәа рыхҭынҵара.
Иҭәы-иԥха иҟоу ауаҩы, измам-изыхӡым иашьа дахьибо игәы дрыцҳанамшьозар, иарбан Нцәаратә бзиабароу абри ауаҩ илоу?
Схәыҷқәа! бзиа ҳаибабалап, ажәа мацарала акәымкәа, бызла акәымкәа, иааҳарԥшуа ҳуси ҳиашареи рыла.
Убасҟан еилкаахоит ҳара аиаша-ҵабырг ҳшахылҵшьҭроу, Иара ҳаизыразны ҳшыҟоу.
Ҳара ҳгәы ҳара иҳақәыӡбозар, ишәхашәмыршҭын Анцәа ҳара ҳгәы аҵкыс дшеиҳау, ҳазлаҟоу зегьы шидыруа, еиҳагьы дышҳақәыӡбауа.
Гәы цаҳә-цаҳәла бзиа избауа! ҳгәы ҳақәмыӡбауазар, иаҳзыразызар, усҟан, ҳамшәа-ҳмырҳа, ҳхы агәра ганы Анцәа ҳаиҭаауеит.
Усҟан, ҳаниҳәо аамҭазы, ҳазиҳәозаалакгьы ҳауеит, избан акәзар ҳара Уи иуасиаҭқәа наҳагӡоит, игәахәарала ҳныҟәоит.
Уи иуасиаҭ Иара Иԥа Иисус Христос ихьӡ шазхаҳҵаша, Уи ихаҭа ишҳадиҵаз аиԥш аӡәи-аӡәи бзиа ҳшеибабаша ауп.
Уи иуасиаҭ назыгӡо Иара иҿы дыҟоуп, Иаргьы иуасиаҭ ныҟәызго иҿы дшыҟоу аиԥш. Иҳаҭәеишьаз адоуҳа акәзар Уи ҳара ҳҿы дшыҟоу ҳзаанартуеит.
Гәы цаҳә-цаҳәла бзиа избауа! иарбан доуҳазаалакь агәрагара шәаламган, зны ишьақәшәыргыл уи Анцәа иахьтә иаауа доуҳау доуҳаму, избан акәзар иахьа адунеи аҿы амц-ԥааимбарцәа рацәаны ицәырҵит.
Шәара ишәылшоит Анцәа идоуҳа (убас уаҩ дзырҩашьо адоуҳа) абас аиԥш ала ашьақәыргылара: Иисус Христос ауаҩытәыҩса ицәеижь далҵит, ауаҩытәыҩса ила дцәырҵит ҳәа зҳәо адоуҳа уи Анцәа иитәу доуҳауп;
Аха ацәеижь иалҵыз Иисус Христос мап ицәызкуа адоуҳа Анцәа иитәу доуҳам, уи антихрист иитәу доуҳауп: уи иӡбахә атәы, дцәырҵраны дшыҟаз атәы шәаҳахьеит, уажә уи даахьеит, ари адунеи дахуп.
Схәыҷқәа! шәара Анцәа иахьтә шәаауеит, урҭ шәыриааихьеит; избан акәзар шәара Иазхашәҵо, ишәылоу абри адунеи иаху раҵкыс деиҳауп.
Урҭ ари адунеи иахылҵыз роуп, абри адунеи аҵас ала ицәажәоит, адунеигьы дара ирҳәо аҳауеит.
Ҳара Анцәа иахьтә иаауа ҳауп: Анцәа дхазҵауа ҳара даҳзыӡырҩуеит; Анцәа иитәым, иара иахьтә имаауа, ҳара ҳзыӡырҩра дашьҭам. Абри ала ҳара еилаҳарҩашьом аиаша-ҵабырг адоуҳаи имцу, узырҩашьо адоуҳаи.
Гәы цаҳә-цаҳәла бзиа избауа! аӡәи-аӡәи бзиа ҳаибабалап, избанзар абзиабара ҳара Анцәа иахьтә иҳауит, уи злоу дарбанзаалакь Анцәа ихылҵшьҭроу иоуп, Анцәа дидыруеит;
Аӡәгьы бзиа дзымбо, бзиабара злам ауаҩы уи Анцәа диздырӡом, избан акәзар Анцәа дыбзиабароуп.
Анцәа ҳара ҳахь имаз абзиабара ааирԥшит Иара Иԥа дызлаҳзааишьҭыз ала, Убри ибзоураны, Убри ила ԥсҭазаара ҳауразы.
Ари абзиабараҿ ихадоу ҳара Анцәа бзиа дахьаҳбаз акәым, Анцәа ихаҭа ҳара бзиа ҳахьибаз, ҳагәнаҳақәа ҳрылгахаразы, ҳҿыхразы Иара Иԥа ӡатәк, ԥсаҭатәк аҳасабала дахьҳзааишьҭыз ауп.
Гәы цаҳә-цаҳәла бзиа избауа! Анцәа ҳара абас бзиа ҳаибозар, ҳара ҳхаҭақәагьы аӡәи-аӡәи бзиа ҳаибабалароуп.
Анцәа ианакәзаалакь уаҩы димбаӡацт: аха аӡәи-аӡәи бзиа ҳаибабозар ҳара ҳҿы Анцәа ихаҭа дыҟоуп, ибзиабара наӡагьы ҳаҭәашьоуп.
Уи Иара Идоуҳа ԥсыс иаҳхеиҵеит, убри аҟнытә ҳара Иара ҳашицҟоу аадыруеит, Иаргьы ҳара дҳацҟоуп.
Ҳара иаабеит, шаҳаҭцәас ҳамоуп адунеи аиқәырхаразы Аб Иԥа дшааишьҭыз.
Иисус Анцәа Иԥа иакәны дзыԥхьаӡо уи Анцәа иҿы дыҟоуп, иара абри ауаҩы ихаҭагьы Анцәа дицҟоуп.
Ҳара Анцәа бзиа ҳшибаз ҳнырит, уи хаҵарала иҳадаҳкылт. Анцәа дыбзиабароуп, абзиабараҿ иҟоу Анцәа иҿгьы дыҟоуп.
Иҳалоу, зеиԥш узымыԥшаауа абзиабара иабзоураны, ҳарҭ ҳамшәа-ҳмырҳа, хаҵарала аӡбара мшы аԥылара ҳалшоит, избан акәзар ари адунеи аҿы Иара ихы шымҩаԥигоз аиԥш ҳхы мҩаԥаагон.
Абзиабара шәаԥырҳаԥра аздырӡом, абзиабара наӡа, абзиабара иаша ашәаӡыӡара улнацоит, ашәаӡыӡара акәзар, уи ианакәзаалакь гәаҟ-ҵәаҟрала иҟоуп; шәаӡыӡарала иҟоу ауаҩы ибзиабара бзиабара наӡам, ихыбжа-ҿыбжоу акоуп.
Иара бзиа даҳбап, избан акәзар Иара иоуп аԥхьа ҳара бзиа ҳазбаз.
Сара Анцәа бзиа дызбоит ҳәа зҳәо, арахь зашьа дызбаны инымхо ауаҩы, дымцҳәаҩуп; зашьа дыздырхьоу, дызбахьоу, аха уи бзиа дзымбо ауаҩы иимбац-имаҳац Анцәа ибзиабара илшоума?
Уи иаҳзынижьыз ауасиаҭ иаҳәоит Анцәа бзиа дызбо иашьагьы бзиа дибаларазы.
Иисус Христос шиакәу агәра зго дарбанзаалакь Анцәа дихылҵшьҭроуп, Дзыхшаз бзиа дызбо Уи ихшазгьы бзиа дибоит.
Анцәа ихәыҷқәа бзиа ишаабо злаадыруа Анцәа иахь иҳамоу абзиабареи иуасиаҭқәа шынаҳагӡои рыла ауп.
Анцәа иахь иҳамоу абзиабара иҳәахьа ушазыҟоу ала иааԥшуеит; Уи иуасиаҭқәа рықәныҟәара иуадаҩу ак акәым.
Избан акәзар аханатә аахыс Анцәа ихылҵшьҭраны ишоу аԥсҭазаараҿ иааирала дыҟоуп; абри аиааира иҳамоу ахаҵаралоуп ишалыршоу.
Иааирала иҟоу ауаҩы Иисус Анцәа Дшиԥоу агәра зго иакәымзар, дызусҭада?
Иисус Христос иаара, аӡы иӡаахра алыршахеит ӡыла аиԥш шьалагьы (Доуҳала), ӡыла мацара акәымкәа, ӡылагьы шьалагьы; Адоуҳа Иара изышаҳаҭуп, избан акәзар Адоуҳа еснагь иашаҵабыргла иҟоуп.
Абасала, ажәҩан аҿы иҟоуп шаҳаҭра зуа хҩы: Аб, Ажәа, Аԥсы Цқьа; урҭ рыхԥагьы акуп, еицыҟоуп.
Урҭ рыхԥа адгьыл аҿгьы шаҳаҭра руеит, еицыҟоуп: адоуҳа, аӡы, ашьа; ишьақәдырӷәӷәоугьы акоуп.
Ҳара ауаа иҟарҵо ашаҳаҭра агәра ҳгозар, иаадыруазароуп Анцәа ииуа ашаҳаҭра еиҳагьы ишыӷәӷәоу Анцәа ихаҭа Иԥа дизышаҳаҭуп.
Анцәа Иԥа игәра азхазҵо, абри ахаҵара игәы-иԥсаҿы иҟоуп; Анцәа дхазымҵо иакәзар уи изыҳәа Анцәа дымцҳәаҩуп, избан акәзар уи агәра игом Анцәа Иԥа дшизышаҳаҭу.
Абар иара абри ашаҳаҭрагьы Анцәа ҳарҭ наунагӡатәи аԥсҭазаара ҳаиҭеит, ари аԥсҭазаара Иԥа иҿы иҟоуп.
Аԥа (Анцәа Ихҭылҵ) дызмоу аԥсҭазаара имоуп; Анцәа Иԥа дызмам аԥсҭазаара имам.
Абри атәы шәзызыҩуеит шәарҭ, Анцәа Иԥа дхазҵо, Уи ихаҵарала наунагӡа ԥсҭазаара шшәымоу жәдыруазаарацы.
Анцәа хаҵарала ҳаниҭаауа, Иара игәаҳәара иатәу акы ҳаҳәар, ҳазҳәо шиаҳауа аадыруеит;
Иаҳҳәо зегьы шиаҳауа анаадыруа, агәра ҳгоит ҳазҳәозаалакь Иара иахьтә ишҳауа.
Уашьа агәнаҳаура дшаҿу убарҭазар, дызҵало агәнаҳа аҭахара зхылымҵуа ак акәзар, абри аешьа изыҳәа уныҳәа-ныԥхьа, усҟан Анцәа уи ԥсҭазаара ииҭоит, сара араҟа сызҿу аҭахарахьы-аԥсрахьы укылзымго агәнаҳарақәа роуп. Иҟоуп хымԥада аҭахарахьы, аԥсрахьы укылызго агәнаҳарақәа: сара исҳәом урҭ иреиԥшу агәнаҳарақәа змоу рзы шәныҳәа-ныԥхьала ҳәа.
Ииашамкәа ихацырку иарбанзаалакь агәнаҳара ацуп, аха иҟоуп аԥсра зыхшәаатәым агәнаҳарақәа.
Ҳара иаадыруеит Анцәа ихылҵшьҭроу дарбанзаалакь агәнаҳара дшаҵамло; Анцәа ихылҵшьҭроу ихы ихьчоит, аҩысҭаа уи илакьысра илшом.
Ҳара иаадыруеит Анцәа ҳшихылҵшьҭроу, иаадыруеит адунеи зегьы ацәгьа-мыцәгьарақәа ишрымҽхаку.
Ҳара иаадыруеит иара убас Анцәа Иԥа дшаҳҭааз адырра, алашара шҳаҭәеишьаз, Нцәа иашаҵәҟьас иҟоу Аԥа Иисус Христос иҿы ҳаҟазаарацы: Уи Инцәа хаҭаԥсаҭоу иоуп, наунагӡагьы ԥсҭазаара имаз.
Схәыҷқәа! Анцәа Ҵабырг дыззымдыруа рныхақәа шәхы рцәышәыхьча. Амин.
Иоанн ирзишьҭыз аҩбатәи
Ауахәама анапхгаҩы иахьтә ирылкаау аҳкәажә, убас уи лхәыҷқәа, сара мацарагьы сакәымкәа, аиаша-ҵабыргра злоу зегьы бзиа иеицырбауа,
Уи аиаша-ҵабырг ҳара иҳалоуп, иҳацҟоуп, ианакәзаалакгьы иҳацҟазаауеит:
Иныҟәыбго абри аиашара лыԥха амазааит, бзиабарала иҟазааит Аб Анцәа иахьтә, Иҳақәиҭу Иисус Христос Аб Иԥа иахьтә.
Сара даараӡа саргәырӷьеит, бара бхәыҷқәа Ҳаб уасиаҭ ажәаны иаҳзынижьыз аиаша-ҵабырг гәык-ԥсыкала иахьазыҟоу.
Иара абыржәгьы, акыр иаԥсоу, иалкаау аҳкәажә, иҿыцу уасиаҭк салацәажәом, аханатә аахыс иҳәаз атәы ауп сызҿу, аӡәи-аӡәи бзиа ҳаибабаларазы.
Уи иуасиаҭқәа шынаҳагӡо ала ауп наџьнатә абри абзиабара ахы шаанарԥшуа. Шәара аханатә аахыс ишәаҳауан Уи ауасиаҭ иаҳәо шәықәныҟәаларазы.
Иисус Христос ауаҩы ицәеижь ицәеижьны иаара мап ацәызкуа адунеи аҿы ахыхҩцәа, арҩашьаҩцәа рацәаҩны иҟоуп: ус еиԥш иҟоу дарабанзаалакь аӡә ихыхра, имҩахҟьара иашьҭоу иоуп, дантихриступ.
Шәгәышәҽаныз, гәык-ԥсыкала шәыззааԥсоз, шәыззыҟаз шәцәымӡразы, ишәаҭәоу аҳамҭа наӡа шәоуразы.
Христос дзакәу аилкаара мап ацәкны, зхатәы мҩала ицо ауаҩы уи Анцәа дызмам иоуп; згәы-зыԥсы Христос иҵара иамадоу уи Абгьы димоуп, Аԥагьы димоуп.
Ишәҭаауа, абри аҵарамҩа иадымгыло ауаҩы, шәыҩны дшәыдшәымкылароуп, аԥсшәа иашәымҳәароуп;
Абас еиԥш иҟоу ауаҩы дыздызкыло, аԥсшәа иазҳәо иара ииуа ацәгьара иалахәхо аӡә иакәхоит.
Ишәасҳәаша рацәаны исымоуп, аха исҭахым убарҭқәа зегьы ртәы абраҟа марқьафла ақьаад анҵара; сгәыӷуеит лассы шәара шәҿы анеиразы, лаԥш-ҿаԥшы аицәажәаразы, шәгәырӷьара еиҳагьы иҭәы-иԥха иҟаларзы.
Асалам бырҭоит гәыбылрала иалыбкааз баҳәшьа лхәыҷқәа. Амин.
Иоанн ирзишьҭыз ахԥатәи
Ауахәама анапхгаҩы иахьтә гәы цаҳә-цаҳәла сыззыҟоу, иашаҵабыргла бзиа избо Гаи уахь.
Гәы цаҳә-цаҳәла бзиа избауа! сныҳәа-ныԥхьоит бзиарала, лыԥхала уҟазааразы, угәы-уԥсы рызҩыдаразы.
Сара даарӡа сеигәырӷьеит аишьцәа-хаҵаҩцәа ахьуҭааз, урҭ аиаша-ҵабырг ушазыразу иахьазышаҳаҭхаз.
Схәыҷқәа аиаша-ҵабырг гәык-ԥсыкала иахьазыҟоу иснаҭо агәырӷьара еиҳау даҽа гәырӷьарак сԥылом.
Гәы цаҳә-цаҳәла бзиа избауа! уара ианакәзаалакь аишьцәахаҵаҩцәа, амҩасцәа иаша-ҵабыргла иҟоу ауаҩы ирзыҟаиҵашаз рзыҟауҵон.
Урҭ ауахәама аҿаԥхьа иааурԥшуа абзиабаратә иазышаҳаҭны иалацәажәоит; даараӡа иҟаимаҭу акы акәхон ԥхьаҟагьы, рныҟәарақәа раан, Анцәа ишигәаԥхаша ала иудкыланы иауушьҭлар,
Урҭ Иара ихьӡ рыларҵәаразы аныҟәарақәа рықәшәоит, Анцәа Ҵабырг дыззымдыруа рахьтә цхыраарак роуӡом.
Ҳара абас еиԥш иҟоу ауаа ҳасасдкылара рыгҳмырхароуп, аиашаҵабырг аларҵәара алыршаразы.
Сара ауахәамахьгьы ашәҟәы рзызҩит; аха зехьынџьара, зегьы рҿы хадара иазгәышьуа Диотреф ҳара ҳидикылом.
Шәара шәҿы снеины сҟалар, иҟам-инымқәа ҳахҳәаауа, дҳабашьуа уи ҳара ҳзы дызҿу зегьы шәзеиҭасҳәоит, аишьцәахаҵаҩцәа ахьидимкыло мацара аума, даҽаџьарагьы ирыдыркылар иуам, дазықәԥоит излоу ауахәама иалырцаразы.
Гәы цаҳә-цаҳәла бзиа избауа! ацәгьара акәымкәа, абзиа уаҿыԥшла. Абзиа ҟазҵо Анцәа дихылҵшьҭроуп; ацәгьара зуа ауаҩы Нцәа димбацт.
Шәара ҿырԥштәыс Димитри дыжәгар шәылшоит, уи изышаҳаҭцәоу зегьы ирбоит еснагь иаша-ҵабыргла ихы шымҩаԥиго; ҳаргьы абри ҳазышаҳаҭуп, шәара ижәдыруеит, ҳара иҟаҳҵо азышаҳаҭра иаша-ҵабыргны ишыҟоу.
Сызлацәажәарц исҭаху рацәан, аха урҭқәа марқьафлеи қыцәлеи абраҟа ранҵара аҭахым,
Сгәыӷуеит, лассы ҳаибабап ҳәа, усҟан урҭ зегьы ҳҿала еибаҳҳәап.
Хирла уҟазааит. Уҩызцәа асалам урҭоит; хаҭа-хаҭала аҩызцәа уҳазреихырхәа. Амин.
Иуда ирзишьҭыз
Иисус Христос имаҵуҩы Иаков иашьа Иуда иахьтә Аб Анцәа дзыԥхьаз, бзиагьы иибауа, Иисус Христос иихьчауа:
Шәара зегьы аизыразреи, азҩыдареи, Анцәа ибзиабареи шәзымарымажахалааит.
Гәы цаҳә-цаҳәла сыззыҟоу! абри ашәҟәы аҿы ҳарҭ иҳаҭәашьоу ахеиқәырхара аӡбахә атәы шәзызҩырц шысҭахызгьы, исыӡбеит ацқьацәа рахьтә иҳамоу ахаҵаратәы сазааҭгыларц.
Шәара шәыбжьара ицәырҵит убас еиԥш иҟоу ауаа, урҭ изқәыӡбатәу ракәны иԥхьаӡахеижьҭеи акрааҵуеит, нцәахә дызмам ракәнгьы иҟоуп, Анцәа игәыразра, игәыҭбаара дара бжьысрала, ҳаҭырдарала, калшьҭаныҟәарала аҟазааразы рхы иадырхәоит, Зегьзымчу Анцәеи Иҳақәиҭу Иисус Христоси рызқәа реиарханы.
Абарҭқәа ртәы шәара ишыжәдыруагьы еиҭашәгәаласыршәоит, Иҳақәиҭу иуаажәлар Мысра лыԥхала ианалига ашьҭахь, Иара изыразымыз, дхазымҵоз шҭаирхаз,
Убас зҭагылазаашьа ҳарак пату ззақәымҵаз, зхатә гәаҳәарала агәнаҳаҟаҵара иазыгьежьыз амаалықьцәагьы, уажә урҭ Анцәа алашьцара иагәылакны имоуп, наӡаӡа зынџьырла иԥахны, аҵыхәтәантәи аӡбарамш иазырԥшны.
Содоми Гоморреи, убас урҭ рааигәа-сигәа иҟаз ақалақьқәа рыҿтәи ауааԥсыра ракәзаргьы абжьысреи акалҭшьҭаныҟәареи иртәыртәхьан, убри аҟнытә урҭгьы ҿыцәаара зқәым мцала иахьырхәхеит, егьырҭ зегьы ргәырҽанҵаразы,
Уажәы ицәырҵыз ракәзаргьы, иара убас иахьырхәхоит: рцәеижь хәымгарала иазныҟәоит, аӡә иажәа раҳауам, рхылаԥшцәа ирзыӡырҩуам, иреиҳау амчрагьы ҿҭыӡәӡәала иахцәажәоит.
Абарҭ ракәым, Амаалықь хада Михаил Моисеи ицәеижь иазкны аҩысҭааи иареи аимак анрымаз аамҭазы, ихы иаҭәеимшьеит аҩысҭаа иқәыӡбара, абри ак заҵәык ауп усҟан ииҳәаз: уи азин Иҳақәиҭу иуимҭааит.
Арҭ ауаа ракәзар, изқәыӡбауа зусҭцәоу дара рхаҭақәа ирыздырам; урҭ гәеилгара змам аҳаиуан иаҩызоуп, ргәы-рыԥсы иҭархагоу аԥсҭазаара лаҟә иазгәышьуеит.
Гәырҩа рыгымзааит урҭ, избан акәзар Каин имҩа иқәуп, амалырҳара, аԥсымҭәра рҽамаданы Валаам иҟаиҵаз агха ҟарҵоит, хьаҵшьак рзымдырӡо изҿыц иаҿуп, Кореи иеиԥш иҭахарангьы иҟоуп.
Арҭ иреиԥшу ауаа абзиабара иазку шәыхәылԥазқәа рҿгьы шәыта еиқәарақәоуп: имшәа-имырҳа ишәыдтәаланы рҽеиӷрарҵоит; урҭ аԥша иаманы идәықәу, цәыкәбарк ақәа казмыршәуа аԥҭақәа иреиԥшуп, иҩынтәны иԥсхьоу, ҭагалан иҩыҵҳәаны икарыжьуа аҵлақәа ирҩызоуп;
Урҭ агәам-сам иаганы иҟоу амшын ацәқәырԥа ҟьашьқәа, ацәқәырԥа хагақәа иреиԥшуп, иҟьалан наӡаӡа алашьцара иалахаз аеҵә ирҩызоуп.
Адам ишьҭахь игылаз абыжьбатәи абиԥараҿ Енох урҭ ирызкны ԥааимбар ҵасла иаԥхьазгәеиҭон: шәизыԥшы Иҳақәиҭу, ҵҩа змам Ицқьацәа (Амаалықьцәа) иманы дахьаауа
Уи даауеит Иара иҿагылаз, иқәшәиз, хәымгарала, гәымбылџьабарала иҟоу, гәнаҳа змоу зегьы ак ранамыжькәа дрықәӡбаразы.
Урҭ ауаа мыцҳәацәоуп, ахаан ргәы акы иазынаӡаны иҟалом, рыдгьылтә гәаҳәара лаҟәқәа ирыцныҟәоит, ихамаԥагьацәоуп; ражәақәа ҭлапҟоуп, иҭацәуп, акыр зылшо рҿаԥхьа асаара икаиоит, џьара ак рыцрырҟьаразы.
Аха шәарҭ, гәы цаҳә-цаҳәла сыззыҟоу, ишәхашәмыршҭын Иҳақәиҭу Иисус Христос Иапостол цқьацәа иҟарҵаз агәҽанҵаратәы:
Урҭ ишәарҳәон аҵыхәтәантәи аамҭазы згәаҳәара лаҟәқәа ирыцныҟәо, ԥхашьара ззымдыруа ацәҳацәа цәырҵраны ишыҟоу.
Абарҭ ауаа шәара-шәара шәеиҩызшаша ала иныҟәоит, аԥсабара ирнаҭаз хеиқәырхагатә цәанырра мацарала иҟоуп, доуҳа рымам.
Аха шәарҭ, гәы цаҳә-цаҳәла сыззыҟоу, шәыԥсҭазаара ицқьоу хаҵарала иҳәаақәҵауа, Аԥсы Цқьа шәиҳәауа, иҭазаара шәазхьуа,
Анцәа ибзиабараҿ шәыҟаз, наунагӡатәи аԥсҭазаара шәызҭо Иҳақәиҭу Иисус Христос илыԥха шәазыԥшны.
Аиаша-ҵабырг аҿаԥхьа илак-ҩакуа уи аилкаара-адырраҿ шәрыцхраа, шәырзылыԥха,
Еиқәшәырхала зегьы шьоукы абылра иацәышәыхьчоушәа шәрыхьӡаны, амца иалганы; даҽа шьоукых наӡаӡатәи аҭахара шырзыԥшу иацәыршәаны, ирымоу агәнаҳарақәа рзы иршәу рымаҭәақәагьы шхәынгашәшьо дырбаны.
Ашьацәхныслара, доуҳала акаҳара шәақәиҭызымтәуа, шәыхьчара-шәеиқәырхара Зылшо, згәырӷьеи зыԥсҭазаара цқьеи шәоуа,
Иҳақәиҭу Иисус Христос ибзоурала лыԥха шәызҭо, иаӡәу, ҟәыӷарала иҭәу Анцәа мчы-лшарас иҟоу зегь имазааит, шеишықәса раахыс аиԥш иахьагьы наӡаӡагьы. Амин.
Апостол павел римаа ирзишьҭыз
Апостолра заҭәашьоу, Анцәа иажәабжь бзиа рыларҵәаразы иалху Иисус Христос имаҵуаҩы Павел иахьтә,
Анцәа заа иԥааимбарцәа рыла аԥшьа ҩырақәа рҿы уи ажәабжь иақәыргәыӷхьан
Иара Иԥа, уаҩытәыҩсатә хылҵшьҭрала Давид иабиԥара иеиуоу,
Аԥсцәа рахьтә ԥсыцқьаратә доуҳала Иҳақәиҭу Иисус Христос дангыла ашьҭахь, ишьақәырӷәӷәахеит Анцәа иԥсабара зыԥсабароу Анцәа Иԥа иакәны дышҟоу,
Иара ила, Иара ихьӡ-иԥша рыбзырӡазы ҳарҭ гәыбылрала иҳадҵан апостолрахь алхра, ажәларқәа зегьы игәра азхарҵаразы,
Убарҭ иреиуоу, Иисус Христос дзыԥхьаз шәоуп шәаргьы,
Абри ашәҟәы ззызыҩуа, шәарҭ Рим иҟоу, Анцәа бзиа иибо ауааԥсыра, ацқьацәа шәреиуахаразы: Анцәа Аб иахьтә, Иҳақәиҭу Иисус Христос иахьтә бзиарала, мышхәыбзазарала шәыҟазааит;
Зегь раԥхьаӡагьы Иисус Христос ила шәара шәзы Сынцәа иҭабуп ҳәа иасҳәоит, избан акәзар шәара шәхаҵаратәы адунеи зегьы ахьӡара, ахыҵәара иаҿуп.
Иԥа изку агәырӷьажәа рыларҵәауа, гәык-ԥсык ала змаҵ зуа Анцәа шаҳаҭс дҟасҵоит сныҳәарақәа раан еснагь шәара шәшысгәалашәо азы,
Сара сныҳәа-ныԥхьоит, Анцәа игәаҳәара иабзоуарны, аҵыхәтәан, абасҟак аамҭақәа рышьҭахь, шәара шәахь анеира саҭәашьахаразы,
Акрааҵуеит шәбара сазхьуеижьҭеи, Адоуҳа иаҳнаҭо аҳамҭа алацәажәараан шәгәы азхаҵаразы, шәышьақәырӷәӷәаразы,
Убри ала наҟ-ааҟ ҳагәқәа еибажьжьаразы, ахаҵарала лыԥха ҳаибаҭаразы.
Исҭахуп, сашьцәа, ижәдыруазарц акырынтә шәара шәахь анеира ишақәыскхьоу, аха иахьа уажәраанӡа еснагь ак сԥырхагахон, сазхьуан шәара шәыҩнуҵҟатәи суазҳәара лҵшәақәас иоуз збаразы, егьырҭ ажәларқәа рыбжьара уи шаҳаҭс сшоухьоу аиԥш.
Ирацәоуп зегьы шәҿаԥхьа исуалу: Абырзенцәеи атәымуааи рҿаԥхьа, аҟәыӷацәеи ҵара-дырра змами рҿаԥхьа.
Убри аҟнытә сгәы цых-цыхуа сазыԥшуп, шәара, Римаа шәыҩнуҵҟа, агәырӷьаҿҳәаша жәабжь шәыларҵәаразы.
Сара Христос изку агәырӷьаҿҳәаша сацәыԥхашьом, уи Анцәа имчу акоуп, Иара дхазҵо зегьы рзы еиқәырхагоуп, зегь раԥхьаӡагьы Иудеиаа рзы, нас Елинаа.
Уи аҿы Анцәа ииаша-ҵабыргра зегьы аартуп, аԥсҭазаара иашьҭоу ауаҩы аԥсҭазаара ахаҵараҿы иԥшаауеит, абри атәы абас аиԥш ала ианҵоуп: аиашауаҩ хаҵарала иԥсы ҭазаауеит.
Аиаша-ҵабырг мыцла ишьҭазкәаҳауа ауаа рзы Анцәа игәыԥжәара жәҩан ахьтә ихыжжы иаауеит.
Анцәа изку аиаша-ҵабырг урҭгьы ирдыруеит, избан акәзар Анцәа уи рзааиртхьеит;
Адунеи анаԥҵаха инаркны, ус улаԥш иҵамшәо Анцәа дызлаҟоу аҟазшьақәа, Уи наунагӡатәи илшара, инцәахәратә цәаҩа Иара иусқәа рҟны, иаԥиҵо рҿы уаҩы ибоит, убри аҟнытә ахаҵара змам ауаа рхы зладыриашо ҳәа акгьы рымаӡам.
Урҭ Анцәа дшыҟоу рдыруан, аха Нцәаҵас ибзырӡы рымҳәеит, иҭабуп ҳәагьы иарымҳәеит, рхәыцрақәеи рдунеи еилкаашьеи атыша хықә ихықәдыргылт, ҟәыӷара змамыз ргәы-рыԥсы шаҟьо алашьцара иалахеит:
Урҭ адәахьы, ауаа рахь, иҟәышу шьоук ракәызшәа рҽыҟарҵон, аха ишыхшыҩдаз, ишгаӡаз иаанхеит,
Еицакра-хәашьра зқәым Анцәа ихьӡ-иԥша ибаараны, ихәашхәаша ицараны иҟоу ауаа рсахьа змоу амаҭәарқәа аԥсаатә, аԥстәқәа, аҳәаза-мазақәа иреиԥшны иҟаҵоу, убарҭ ирыхсаалоу амаҭәар-ныхақәа рыла ирыԥсахт,
Убри аҟнытә Анцәа урҭ ауаа рыгәанаҳаратә гәаҳәарақәа, рҭахрақәа ирзынижьит, дырԥырҵит, убри нахысгьы дара-дарала рцәеижь ԥибаҽуа, хәымгара руа иалагеит;
Урҭ Анцәа ииаша-ҵабырг мыцла ирыԥсахит, иреихырхәон, амаҵ руан акгьы иаԥсам амаҭәарқәа, наунагӡатәи ахьӡ-аԥша иаԥсоу Ҳазшаз имҵахырхәара ацынхәрас. Амин.
Абасала, Анцәа урҭ ирԥхашьагаз рҭахрақәа, ргәаҳәарақәа ирзынижьит: убри иабзоураны, аҳәса ԥсабарала ирзыԥҵәаз, ираҭәаз аизыҟазаашьақәа рҭыԥан, рыԥсабара иатәымыз, иаҭәамыз даҽакы ихнахт;
Ахацәа ракәзаргьы, иԥсабаратәыз аҳәсеи дареи реизыҟазаашьа ацынхәрас, дара-дара гәаԥхеибашьауа, наҟ-ааҟ ихибахуа, иеизгәышьуа, ихәымгоушьашаз рыла рҽеимардо иалагеит, убри алагьы доусы ихымҩаԥгашьа гәымхазы ихы дызлақәыӡбаша аԥҵауа.
Анцәа иеилкаара, идырра урҭ иахәҭоу ак акәны ирымшьеит, Анцәа иакәзаргьы урҭ изцәыхҟьаз амҩаҿ иаанижьит, зҟаҵара рыхәҭамыз ҟарҵалартә аиԥш алшара рыҭаны.
Абасала урҭ ргәы-рыԥсы зеиуахк уҭаху агәнаҳарақәа ирытҟәеит: аиашамра, акалҭбааԥсра, аҩысҭаара, аԥсымҭәра, агәаӷ, ашьыцра, ауаҩшьра, аиӷара-аибарԥсра, амц, ацәгьазгәышьра,
Аӡәи-аӡәи бызхәаԥсарала рыцәгьа еибаҳәоит, мыцла еизыҟоуп, еишьҭазааҩуп, ихамаԥагьоуп, ес-иаашар цәгьарак-цәгьарак аԥшьыргоит, изыхшаз ирзыӡырҩуам,
Ҟәышрак рылам, ихыҭҟьоуп, бзиабарак, разрак рнубаауам.
Урҭ ирдыруеит Анцәа дшырзыҟоу, абри аҩыза аԥсҭазаара ныҟәызго аԥсра-аҭахара шрыхәҭоу атәгьы; аха абри аамҭазгьы иҟарҵо агәнаҳарақәа заҵа ирҟәамҵра рымҩа иқәло, ирҿыԥшуа зегьы рхы-ргәы азҭарҵоит, ирыдгылоит.
Абас, даҽаӡә иус аӡбара иақәызкуа уарбан уаҩԥсызаалакь риашашьа умам; даҽа шьоукы уанрықәыӡбауа аамҭазы ухы уақәыӡбауеит ауп.
Ҳара иаадыруеит абарҭқәа ирызгәышьуа, мҩас иалызхуа Анцәа иусӡбара шырзыԥҵәоу, уи аусӡбара иаша-ҵабыргла иҳәаақәҵоуп.
Мшәан уара, ауаҩы, убас угәы иаанагоума иҟоуҵо аҩыза ҟазҵо шьоукы урықәыӡбауа, ухаҭа Анцәа иӡбара уацәцап ҳәа?
Ари иаанаго Анцәа ҳәаа змам ичҳара агәхьаа укым ҳәа акәӡами? иахьа уажәраанӡа узахьимырхәыцгьы Анцәа иҟауҵахьоу агәнаҳарақәа рзы аҭамзаара уаҳәарц ахьиҭаху ауп, уи атәы уара иузеилымкааит акәымзар.
Хьаҵшьа ззымдыруа уҟазшьазы, аҭамзаара иамыҳәо угәыуԥсы рзы уара ухала уҭазырхаша ухы азурхоит Анцәа игәыԥжәара, иԥсахеибакра аҭыԥ ианықәиҵо амш аҽназы.
Уи аҽны Анцәа доусы иқәнага дақәиршәоит:
Есааира аус бзиақәа ирзааԥсо, аҳаҭыри наӡаӡа аҟазаареи ирызхьуа ауаҩы наунагӡа аԥсҭазаара ииҭоит;
Аха зхатәы мацара иашьҭазааҩу, хьаҵшьа змам, аиаша-ҵабырг агәхьаа зкым, ацәгьоура мҩа иану агәыԥжәареи аԥсахеибакреи изыԥшуп.
Ацәгьара зуа дарбанзаалакгьы Диудеиума, Дбырзенума агәырҩеи агәыӷраҭахареи иаҭәахоит!
Абзиара ҟазҵо иакәзар, Диудеиума, Дбырзенума изыԥшуп ахьӡ-аԥша, аҳаҭыр, абазазара кашы!
Избан акәзар Анцәа зегьы еицеиԥшны бзиа ибоит, иеилихӡом.
Закәанԥҟара змамкәа агәнаҳарақәа ирҿу закәан змам шҭахо аиԥш иҭахоит; азакәанԥҟара шыҟоу здыруа, аха агәнаҳарақәа ҟазҵо рус закәанԥҟарала иӡбахоит,
Избанзар Анцәа уаа иашас ииԥхьаӡо азакәанԥҟара шыҟоу иалацәажәо ракәым, уи иаҳәо назыгӡауа роуп.
Анцәа Ҵабырг дыззымдыруа иҩу закәанԥҟара рымаӡам, аха урҭ азакәан иаҳәо ргәы-рыԥсы ирыҵанаҳәо ала иазныҟәозар, урҭ уи назыгӡо ракәны иԥхьаӡоуп закәанԥҟара шырзанымгьы.
Урҭ уи ала иаадырԥшуеит азакәан иуднаҵо дара ргәы-рыԥсы ишҭаҩу, урҭқәа ртәы аҩнуҵҟатә еиҿагылара згым рыламыси рхәыцрақәеи ишьақәдырӷәӷәоит,
Иисус Хрситос ила Анцәа ауаажәлар рус маӡақәеи ирхәыцқәоуи ӡбара анырзыҟаиҵо амшазы, зегь ҳасаб рзиуеит, ишрыхәҭоу дрызныҟәоит, абри ауп ауааԥсыра ирыласырҵәо ажәабжь бзиа ҵакыс иамоу.
Абар, Сиудеиуп ҳәа ухы иазҳәауа, иҟалап уара азакәан уақәгәыӷуазар, Унцәахәы уилаҽхәозар,
Уара иудыруеит уи игәаҳәара, убри иабзоураны, азакәанԥҟара иаҳәо инақәыршәаны, иахәҭоуи иахәҭами реилыргара улшоит,
Уара алашәцәа ираԥхьагылоу уаҩԥсны, аҵх лашьцараҿ иҟьалаз лашарбагас ирымоу аӡә уакәны ухы уԥхьаӡоит,
Ухы убоит агаӡацәеи ҵара змами амҩа иқәызҵо аӡә уакәны, асабицәа урырҵаҩны, абарҭ алшарақәа зегьы адырреи аҵабырги ирылҵшәоу азакәан ахьумоу ирыбзоуроуп ҳәа угәы иаанагозар,
Убасҟан, ауаа ахшыҩ андурҵо аамҭазы, зегь раԥхьаӡагьы уара урҭ егьзырҿумҵаауазеи, уг-убза узазымхәыцуазеи?
Уара аӷьычра ҟалом уҳәоит, арахь иӷьычуа уакәӡами? хаҵареиԥҳәысреи ззеилоу аԥсахра аадырԥшыр урмықәыӡбаӡои? ухаҭа уакәзар уҭаацәара уԥсахуеит; Анцәа Ҵабырг дыззымдыруа рныхақәа убаны уаанхом, арахь ацқьа ҭыԥ уаҵаӷьычуеит, Анцәа ихьӡала иеизгоу аԥарақәа удкылауа.
Азакәанԥҟарақәа рдырра уазгәдууеит, иара абри аамҭазгьы урҭ азакәанԥҟарақәа еилагауа иԥумҽӡои Анцәа ицәа?
Иануп: шәара ишәыхҟьаны Анцәа Ҵабырг дыззымдыруа рыбжьара Анцәа ицәа ԥҽуп.
Аԥхьатәхсара акы ианаԥсоу азакәанԥҟара уанықәныҟәо ауп; аха уи анеилоуго аамҭазы, аԥхьатәхсара ҵак аиураны иҟаӡам ԥхьатәхсарахаӡом.
Анцәа Ҵабырг дыззымдыруа азакәан иаҳәо ныҟәыргозар, урҭ заԥхьатәхсоу шьоук ракәны иԥхьаӡатәӡами?
Инҭкааны уахәаԥушазар урҭ Анцәа Ҵабырг дыззымдыруа, Аҩыра здыруа, аҳәахьа змоу, аха азакәанԥҟара назмыгӡо шәаҵкыс акырӡа еиӷьӡами?
Иудеи ари Ииудеины ииз, ус ԥшра-сахьала ишоу иакәым, аԥхьатәхсарагьы ацәеижь аҟны иубо мацара иатәым.
Иудеи иашас иԥхьаӡатәу ҩнуҵҟала Ииудеиу иоуп, аԥхьатәхсара акәзаргьы, уи угәы-уԥсаҿы ишудукыло, ишҭаҵәаху ауп, азакәанԥҟара нбанҵакыла иаҳәо иақәыршәаны акәымкәа: абас еиԥш иҟоу ауаҩы аҽхәаԥхьыӡ иаҭәахоит ауаа рахьтә акәымкәа, Анцәа иахьтә.
Нас ус анакәха, егьырҭ раасҭа еиҳа ԥыжәарас имоузеи Иудеи, аԥхьатәхсара акәзаргьы еиҳа лшарас инаҭоузеи?
Арҭ алшрақәа акырӡа инаӡоит, акыр рыҵаркуеит, зегь раԥхьаӡагьы, урҭ роуп Анцәа иажәа гәрагарала изаҭәашьахаз, иалыԥшаахаз.
Иахьа урҭ рахьтә аӡәырҩы Анцәа дазхарымҵозар, абри азхамҵара Анцәа ииаша-ҵабыргра аԥнахраны иҟоума?
Ҳәарада, мап. Анцәа диаша-ҵабыргуп, дарбан уаҩԥсызаалакь мыцла деибаркуп, уи атәы абас еиԥш ала иануп: Уара уажәақәа иаша хаҭа-ԥсаҭоуп, уӡбарҭаҿгьы уаиааиуеит.
Аха иаша-ҵабыргла ҳара ҳаҟамзаара Анцәа ииаша-ҵабыргра еиҳагьы иалнакаауазар, ари иаанагоума Анцәа ҳара ҳахь иааирԥшуа агәыԥжәараҿ диашам ҳәа? уаҩҵас ауп ари атәы шысҳәо.
Ҳәарада, мап. Ари абас акәны иҟазар, Анцәа ари адунеи ӡбашьас иаиҭараны иҟазыз?
Издыруада, иаша-ҵабыргла сара сыҟамзаара Анцәа ииашаҵабыргратә еиҳагьы иубартә-иуаҳартә иалнакаауазар, убри алагьы Уи ихьӡ-иԥша еиҳагьы иҳаракызар, сара, агәнаҳа змоу аӡә иаҳасабала, ақәыӡбара зсаҭәахазеи?
Аус бзиа, аус иаша еиҳагьы амҩа алхразы ҳарҭ ацәгьоура амҩа аҭара ҳахәҭоума? ус ами мшәан ҳара абарҭ реиԥшқәа дҳарҵоушәа мыцла ишҳахцәажәо? Абас еиԥш зҳәо иашаҵабыргла иахьырхәтәу роуп.
Нас иҟаҵатәузеи лкаас? иҟоума егьырҭ ҳазлареиӷьу, егьырҭ раасҭа ԥыжәара злаҳамоу? Акымзаракы, избанзар ҳарҭ ҳазыразхахьеит Иудеиаа ракәыз, Абырзенцәа ракәыз, зегьы агәнаҳа ишаҵоу,
Ишану аиԥш: дыҟам иаша ҵабыргла иҟоу аӡәы, аӡәы заҵәыкгьы;
Анцәа иеилкаара, иԥшаара уаҩ дашьҭаӡам;
Зегь рымҩа иацәыхҟьеит, иаԥсам ракәхеит, дыҟам абзиа ҟазҵо аӡәы, аӡәы заҵәык.
Урҭ рҿы, рсаса абаафҩы зҭышәшәо иаарту акәыбақәа иреиԥшуп, иаарҳәо зегьы мцуп,
Урҭ ражәақәа бызхәаԥсаралеи шҳамлеи иҭәуп.
Урҭ ршьапқәа еснагь ауаҩ ишьрахьы еимҵԥаа иргоит;
Дара ахьымҩасуа еилаԥыххаароуп, ԥсроуп,
Урҭ аҭынчрахь, абзиарахь игоу мҩа рыздырам.
Урҭ Анцәа ицәшәом.
Анцәа иқәыӡбара рзыԥшуп азакәанԥҟара здыруаны еилазго, избан акәзар урҭ азакәанԥҟара ахьчаразы аҭакԥхықәра рыдуп, убри аҟнытә урҭ Анцәа иҿаԥхьа хырқьиашьа рымаӡам, адунеи зегьы ҟыт-ԥсыт мҳәаӡакәа иаду ахара иазыразхароуп,
Избанзар азакәанԥҟара иаҳәо ала, Иара иҿаԥхьа аӡәгьы ихара ихыххом закәанԥҟарала ауп агәнаҳа закәу шеилкаахо, ишышьақәыргылахо.
Аха иахьа ауааԥсыра Анцәа ииашаратә рзаатуеит, азакәанԥҟара иадҳәаланы акәымкәа, аиаша-ҵабырг иаҿганы, ари ас шакәу азакәани аԥааимбарцәеи азышаҳаҭуп,
Анцәа ииаша-ҵабырг Иисус Христос ила Иара дхазҵо зегьы ироуеит; араҟа зегьы еиԥшуп, еилыхра ыҟам,
Избанзар агәнаҳа иаҵам уаҩы дыҟам, урҭ зегьы Анцәа илыԥха, ихьӡ-иԥша иалыхәдоуп,
Рхара зырхыхугьы хара рымамызт азы акәӡам, Христос Иисус ила иҟалаз, хәыда-ԥсада ироуз аҿыхра иабзоураны ауп,
Уи Ишьа Иара ихаҵара змоу зегьы рзы иеиқәырхагахеит, Анцәа ииаша-ҵабырг абас еиԥш ала аарԥшра иҭаххеит, ауаа аханатә аахыс ирухьаз агәнаҳарақәа ранажьуа.
Анцәа акыраамҭа ачҳара ӷәӷәа ааирԥушан иахьа абас ииашара иалаирԥшразы, Ихаҭа диаша-ҵабыргуп, Иисус дазхазҵо зегь рхарақәагьы рхихуеит.
Нас ҳазлаҽхәараны иҟоузеи ? акымзаракы. Азакәанԥҟарақәа ахьынаҳагӡо акәзар? Усла иааҳарԥшуа акәзар? Уи узазыразхаӡом, уаҩ дызлаҽхәаша азакәанԥҟарақәа ахьынаигӡо рыла акәым, имоу ахаҵарала ауп.
Ҳара ишьақәҳарӷәӷәоит, азакәанԥҟарақәа рынагӡашьа иадҳәалаӡамкәа, ауаҩы хаҵарала имоу агәнаҳа ихыххар шалшо.
Анцәа Нцәас дзыҟоу Иудеиаа рымацара рзы аума? Уи Анцәа Ҵабырг дыззымдыруагьы Дрынцәаӡами? Ҳәарада, урҭгьы Дрынцәоуп;
Убри аҟнытә хаҵарала аԥхьатәхсара назыгӡаз рызгьы, уи назмыгӡаз, аха ахаҵара змоу рызгьы Нцәак иоуп иҟоу, Иара иоуп агәнаҳарақәа ранажьра зылшоугьы.
Ари зынӡаскгьы иаанагаӡом иҳамоу ахаҵарала азакәанԥҟара аԥаҳхуеит ҳәа, ари иаанаго иара абри ала азакәанԥҟара еиҳагьы ишьақәҳарӷәӷәоит ауп.
Нас, иаҳҳәап, ҳабацәа раб Авраам иҿырԥштәы ҳгозар, иарбан хьӡы-ԥшоу иҽзыԥсеитәыз?
Авраам иҟаиҵаз ала ииашаратә уахәаԥушазар, усҟан уи ауаа рҿаԥхьа дызлаҽхәашаз иоуан, Анцәа иҿаԥхьа акәымкәа.
Иаҳәоузеи абри азы Аҩыра? Авраам Анцәа игәра азхеиҵеит, убри аҟнытә Анцәа уи игәнаҳарақәа ихихит, диашаныҟәгаҩны диԥхьаӡеит.
Аҳамҭа аҽаԥсатәра уи ҳамҭа иураӡам, уалшәароуп;
Анцәа ихаҵара зылшо ауаҩы ииашаныҟәгара ахаҵараҿы ауп иахьыҟоу, иҟаиҵо аиаша усқәа рҿы акәымкәа.
Давидгьы ауаҩы насыԥ змоу аӡә иакәны диԥхьаӡоит Анцәа уи ииаша-ҵабыргра иҟаиҵо аусқәа иахьрыдимҳәало:
Насыԥ рымоуп зыцәгьоурақәа занажьу, зыгәнаҳарақәа зхыху ауаа;
Насыԥ имоуп Иҳақәиҭу гәнаҳа змам ҳәа ииԥхьаӡо ауаҩы.
Ари анасыԥ зызку аԥхьатәхсара назыгӡо ракәу, мамазаргьы уи назмыгӡо ракәу? Ҳара иаҳҳәоит Авраам аныҳәаԥхьаӡ иаԥсахара зыбзоуроу имаз ахаҵара ауп ҳәа.
Уи анбалыршахеи? аԥхьатәхсара наигӡаанӡа акәу, уи ашьҭахь акәу? Ашьҭахь акәым, аԥхьатәхсара наигӡаанӡа ауп.
Нас ауп аԥхьатәхсара дыргас, мҳәырс ианиоу, иашамҩаԥгаҩны дшыҟоу ашьақәырӷәӷәаразы, убри ала заԥхьатә хсам аҵабырг-уаа драбхеит, ииаша-ҵабыргу ракәхаразы.
Уи аԥхьатәхсара назыгӡахьоу зегьы драбуп, урҭ аԥхьатәхсара адагьы, ахаҵаратә мҩала ицоит, аԥхьатәхсара назмыгӡацыз ҳабацәа раб Авраам дшыҟаз аиԥш.
Авраами уи ихылҵшьҭреи ақәыргәыӷын адунеи ртәышьҭраны ишроуа, урҭ уи злараҭәахо закәанԥҟаратә ҵасла, мамзаргьы шьҭрала акәмызт, ирымаз ахаҵара иабзоураны ауп.
Ахылҵшьҭра закәанԥҟара мацарала ишьаҭаркызҭгьы, усҟан ахаҵара ҵакы амаӡамкәа иаанхон, изқәыргәыӷызгьы ҵакыдахон;
Азакәанԥҟара аус азыруа аӡбарҭеи ақәнага-қәыршәареи роуп, азакәан аныҟам ацәгьоурагьы ыҟам.
Убри аҟнытә ахаҵара аԥуп агәнаҳахыхра алыршаразы, лыԥхаҟаҵаразы, абри ақәыргәыӷратә ажәа Авраам ихылҵшьҭра иеиуоу зегьы ирзыԥҵәоуп, азакәан иаххәыцуа, иаҵанакуа ҳәа акәымкәа, Авраам ихаҵара змоу зегьы рзы, уи ҳара зегьы дҳабуп,
Ишану аиԥш: Сара ажәлар рацәа урабны уҟасҵеит. Иазхеиҵоз Анцәа ишиԥхьаӡоз ала уи дҳабуп, Анцәа иакәзар иԥсхьоу иргылоит, макьана иҟамлацгьы иҟалаз ак еиԥш ҳалаирԥшыр илшоит.
Игәыӷрақәа анынҵәахьаз аамҭазы агәыӷра азхаҵара илшеит, убри ала ауп ажәлар рацәа драбны дызлаҟалазгьы, иара ишиаҳәаз аиԥш: уабиԥара рхыԥхьаӡарагьы убас ирацәаҩхоит.
Ицәеижь мчы-лшарак шазнымхаз шибозгьы, имаз ахаҵара ԥсыҽымхеит, усҟан иара шәышықәса рҟынӡа дыҟан, Сарра лакәзаргьы дажәын, аӡә дылхылҵыртә аиԥш дыҟамызт;
Анцәа дзықәиргәыӷыз ашҟа имаз ахаҵара млак-ҩакит, уимоу абри ахаҵараҿы уи дшыӷәӷәац дыӷәӷәан, Анцәа иҽхәаԥхьыӡ иҳәон,
Уи ӷәӷәала агәра ганы дыҟан дызқәыргәыӷыз анагӡара Анцәа имч-илшара шақәхоз.
Абри иара иуаҩиашара иадҵан.
Ажәақәа иуаҩиашара иадҵан Авраам мацара изку ажәақәам,
Урҭ ҳара иаҳзырхоу ракәынгьы иҟоуп: ҳарҭгьы ҳагәнаҳарақәа ҳанажьхоит, избан акәзар Иҳақәиҭу Иисус (Христос) аԥсцәа рахьтә дзыргылаз дазхаҳҵоит,
Уи ҳара ҳагәнаҳарақәа рҵыхәала чарҳәарала дрыҭан, аха урҭ агәнаҳарақәа ҳанаижьразы дгылт.
Убри аҟнытә, ҳхаҵара иабзоураны ҳагәнаҳарақәа анаҳхыхха, Иҳақәиҭу Иисус Христос ила Анцәа дызхылаԥшуа адунеи ҳауит,
Иара ила иҭәы-иԥха иҟоу, иахьа ҳара ҳазлахәу аԥсҭазаара ҳзаатит, гәыӷрала ҳгәырӷьоит Анцәа ихьӡ-иԥша ицеиҩаҳшап ҳәа.
Абри мацараҿы акәым ҳара ҳгәырӷьара ахьыҟоу, ҳреигәырӷьоит ҳгәаҟрақәагьы, избан акәзар урҭ аԥышәарақәа алаӡара, ахачҳара ҳаманы ҳҟарҵоит,
Хачҳарала урҭқәа зегьы анаҳхааго аамҭазы, аԥышәа ҳауеит, уи аԥышәа агәыӷра ҳнаҭоит.
Аԥсы Цқьа ила ҳагәқәа бзиабарала изырҭәуа Анцәа амала баша ҳиқәгәыӷуам.
Ахьхәра захьӡыз ҳзымдырӡо агәнаҳарақәа ҳанрыҵаз, иаԥхьазгәаҭаз аамҭазы Христос ихы ҳақәиҵеит.
Ауаҩы иԥсҭазаара аламала даҽаӡәы ихҭниҵом, уи ииашауаҩу иакәзаргьы, аӡә иԥсҭазаара ҽаӡә изы дшамеигӡо аҿырԥштәқәа ҳԥылозаргьы.
Анцәа ҳара ҳахь имаз абзиабара ааирԥшит иаҳхыԥсааз Христос ила, ҳарҭ агәнаҳаура ҳанаҿыз аамҭазы.
Уажәы, Уи Ишьала ҳанҿыху, еиҳагьы агәрагара ҳамоуп Иара игәыԥжәара ҳшацәыхьчахо ала.
Ҳарҭ, ԥаса Анцәа иаӷацәаз ауаа, Иԥа иԥсра ҳанеиннаршәа, абри анышәара ашьҭахь агәрагара ҳамоуп Иареи ҳареи ҳаинаалан ҳазну адунеи аҿы ҳаиқәхараны ҳшыҟоу, Иԥа иԥсҭазаара ҳаргьы ианҳаԥсҭазаароу аамҭазы;
Анцәа еиҳагьы дҳазгәырӷьароуп, ҳагьилаҽхәоит, абри аинышәара алзыршаз Иҳақәиҭу Иисус Христос ибзоураны.
Аӡәы заҵәык ихҟьаны адунеи агәнаҳа аҭааит, агәнаҳа аԥсра ахылҿиааит, абасала, урҭ зегьы иԥсуа-ианыҵуа уааԥсырахеит, избан акәзар агәнаҳа иаҵалт.
Азакәанԥҟара аԥҵахаанӡа, акыр аамҭа раԥхьа адунеи аҿы агәнаҳа цәырҵхьан; аха азакәан аныҟамыз аамҭазы агәнаҳа ҽыԥныҳәа амамызт.
Абарҭ аамҭақәа рзы Адам инаиркны Моисеи иҟынӡа аԥсра аҳра шамац иаман, уи агәнаҳа ҟазымҵацыз Адам иеиԥш ауасиаҭ ажәа еилазгахьазгьы ирҭаауан; Адам адунеи наҟ-наҟ иазыԥшу знубаалаша аӡә иоуп.
Аха ацәгьара ҟазҵаз иахьырхәреи лыԥхала иуоуа аҳамҭеи еиларҩашьатәым. Аӡә иҟаиҵаз аҳәатәхамҵара, ацәгьоура иахҟьаны заҟа уаа рацәа ҭахаз ҳаназхәыцуа аамҭазы, ҳхаҿы иааҳгап, Уаҩы заҵәык Иисус Христос ила, Анцәа заҟаҩы игәыиԥсы рзааиртуа, еиқәирхо.
Аӡә ииуз агәнаҳара иарҿиази иаарԥшу абри агәыҳалалратә ҳамҭеи еидкылашьа рымам; аӡә ииуз агәнаҳа ауаа аӡбарҭеи ақәыӡбареи рышҟа инанагеит, агәыҳалалратә ҳамҭа хҿыхгахеит, еиқәырхагахеит.
Аӡә иҟаиҵаз агәнаҳара иахҟьаны аԥсра аҳра ауазар, иаӡәу Иисус Христос ибзоураны ҵҩа змам заҟа иашара-ҳамҭа, заҟа ԥсҿыхра, заҟа бзиара алыршахоузеи!
Абасала, аӡә дызҵалаз агәнаҳара егьырҭ зегьы рықәыӡбарахь икылнагазар, даҽаӡә иигәаӷьыз аиашамҩа зегь ԥсҭазаара рызҭауа аҿыхра алнаршеит.
Аӡә иааирԥшыз азымӡырҩра иахҟьаны, ауаа рацәа агәнаҳа иаҵалазар, даҽаӡә иҟаиҵаз аӡырҩра иабзоураны, ауаа рацәа рыгәнаҳа рхыххоит.
Азакәан ашьҭахь ауп ианцәырҵ, ацәгьоурақәа рхыԥхьаӡара иазҳаразы. Ацәгьоурақәа, агәнаҳарақәа рхыԥхьаӡара иахьазҳауа, агәнаҳахыхра, аԥсҿыхра, алыԥхаура аҭыԥ роуеит,
Избан акәзар ауаа рыҩнуҵҟа агәнаҳарақәа аҳра шрымаз, аԥсрахьы ишкылнагоз аиԥш, ҳиашамҩаҿ аразреи ақьиареи аҳра руеит, урҭ ҳара Иҳақәиҭу Иисус Христос иҿы наӡаӡа иҟазаауеит.
Нас иаҳҳәарызеи? иҟаҳҵо агәнаҳарақәа агәнаҳа рыцаҳҵар аума аразреи ақьиареи ҳҿырхларазы? Ҳәарада, мап.
Ҳара агәнаҳарақәа ирцәыԥсхьоу ҳауп: нас урҭ рҿы ԥсҭазаара ҳаураны ҳазлаҟоузеи?
Шәара ишәзымдырӡои мшәан ҳара зегьы, Иисус Христос ила аӡы иӡааху ауаа, Иара иԥсраҿы ҳашӡааху?
Абри аӡӡаахраан ҳарҭ Иара ҳицыкҿан, ҳицжын, ԥсҭазаара ҿыцла аҟазааразы Христосгьы Иаб илшарала аԥсцәа рахьтә дыргылан.
Иареи ҳареи ԥсрак ала ҳаидкыланы ҳаҟазаара иаанаго аԥсцәа рахьтә Иара дангыла нахысгьы аӡә ҳакәны ҳаҟазаауеит ауп,
Ҳара иаадыруеит гәнаҳала иҟаз ҳцәеижь Иара аџьар данаддырҟацалоз ишаддырҟацалаз уи иамаз амч-алшара ацәыӡразы, агәнаҳарақәа рзы уаҳа ҳатәцәаны ҳҟамларазы,
Избанзар иԥсхьоу ауаҩы уаҳа агәнаҳаура илшом.
Ҳара Христос ицыԥсыз ҳакәзар, агәра аагоит Иара иҿы ԥсҭазаара шҳауа,
Ҳара иаадыруеит Христос аԥсцәа рахьтә дангыла нахыс, дыԥсраны дшыҟам: аԥсра Уи иҿы мчы амам.
Уи даныԥсы уажәазгьы, ушьҭан азгьы агәнаҳарақәа дырцәыԥсит, аха Анцәа изы ԥсҭазаара имоуп, дыҟоуп.
Шәаргьы агәнаҳарақәа ирцәыԥсхьоу, аха Иҳақәиҭу Иисус Христос ила Анцәа иҿы ԥсҭазаара зманы иҟоу шьоук реиԥш шәхы шәыԥхьаӡа.
Убри аҟнытә аԥсра ззыԥҵәоу шәцәеижь аҟны агәнаҳа аԥшәмара ааннакылар шәымун, шәцәеижь агәаҳәара лаҟәқәа шәрыцымныҟәан;
Шәцәеижь ахәҭақәа агәнаҳарақәа ирыдшәымгалан, иара ишаҭаху аиԥш иамазааразы, шәхы Анцәа имажәда, Уи шәыҽишәҭ, мшәан шәарҭ, аԥсра аҟнытә аԥсҭазаара зауз, аԥсра иалҵыз шәами, Уи шәара шәцәеижь ахәҭақәа аиашаразы ихы иаирхәааит.
Агәнаҳа аԥшәымак аҳасабала шәыҩнуҵҟа аҭыԥ амамзароуп, избан акәзар уажәшьҭа шәара напхгара шәзызуа азакәанԥҟарақәа ракәым, ишәзыԥшу алыԥха-гәыразрақәа роуп.
Иалҳәаатәузеи абри? азакәанԥҟарақәа рыла акәымкәа, лыԥхала иҟоу ахьҳакәу азы агәнаҳаҟаҵарақәа еиҳа ҳрықәиҭзар? ҳәарада, мап.
Мшәан шәара ишәымдыруеи, тәыс узауа аԥшәма иажәа уахы-ԥар шыҟамло, убас ауп тәыс уҟазҵозаалакь аҭахара ашҟа ухы зырхо агәнаҳарақәа роума, аиаша мҩахь узго аҳәатәхаҵара аума.
Анцәа иџьшьаны, шәарҭ, агәнаҳара тәцәас иамаз ауаа, зыӡбахә шәарҳәоз аҵара гәык-ԥсыкала шәацныҟәеит, шәадгылт.
Шәара агәнаҳарақәа рахьтә ахақәиҭра шәоуит, иашала аҟазаара тәцәас шәазыҟалт, шәамаҵуцәахеит.
Абарҭқәа ртәы срылацәажәоит, цқьа ишәзеилымкаар ҳәа сшәаны, уаҩҵас, иаармарианы шәыхшыҩ зызцаша аҿырԥштәқәа рыла. Шәцәеижь ахәҭақәа, закәандарала шәныҟәауа, аԥасагьы тәцәас агәнаҳарақәа ирышәҭозҭгьы, уажә урҭ аиаша иамажәда уи шәара ацқьа-ԥшьарахьы шәкылнагоит.
Анкьа, агәнаҳаурақәа тәцәас шәанрымаз иашала аҟазаара шәыгәхьаамызт, шәхы шәақәиҭын.
Ҟазшьас, лҵшәас ирымазыз усҟантәи шәхымҩаԥгашьақәа? Уажәы шәара урҭқәа ргәаларшәара шәацәыԥхашьоит, урҭ нҵәамҭас ирзыԥшызгьы акы акәын аԥсра.
Иахьа шәара урҭ агәнаҳарақәа рахьтә шәхы шәақәиҭуп, уи иахылҵраны иҟоугьы аԥшьара-ацқьара ауп, аҵыхәтәантәи лҵшәас ҳәа иԥхьаӡахоугьы акоуп наӡаӡатәи аԥсҭазаара.
Избан акәзар агәнаҳарақәа рылҵшьас, шьаугас ирзыҟоу аԥсроуп, Анцәа иҳамҭа ҳара Иҳақәиҭу Иисус Христос иҟны наунагӡа аҟазаароуп.
Сашьцәа, азакәанԥҟара здыруа шьоук раҳасабала схы шәеиарханы сшәазҵаауеит, шәара ишәзымдырӡои мшәан азакәан амч-алшара ахьынӡамоу ауаҩы дыҟанаҵ шакәу?
Аԥҳәыс даҳгозар, уи лхаҵа иԥсы ҭанаҵы закәанԥҟарала димоуп; аха лхаҵа даныԥслакь, ахаҵара-ԥҳәысра иамаз аҭакԥхықәрахьтә, урҭ рзакәан ахьтә лхы дақәиҭуп.
Убри аҟнытә лхаҵа иԥсы шҭоу даҽаӡәы диццар, уи ала хаҵараԥҳәысра ауал ԥшьа лыԥсахуеит; аха зхаҵа дыԥсхьоу аӡә лакәзар, уи азакәанԥҟарахьтә лхы дақәиҭуп, даҽаӡәы диццаргьы, ахаҵаԥҳәысра иаҭәаз быԥсахит ҳәа аара узлыдҵом.
Абас ауп, шәарҭгьы, сашьцәа, азакәан аӡбахә аншәымоу аамҭазы, ижәдыруазааит азакәан азы Христос Ицәеижь аҿы шәшыԥсхьоу, Иара, иԥсхьоу рахьтә Игылаз шәицны, Анцәа имарымажара шәалахәны шәыҟазароуп.
Гәнаҳарала иҟоу ҳцәеижь аԥшәмара анакыз аамҭазы, ҳцәеижь ахәҭақәа зыххәыцуаз азакәан агәнаҳаҟаҵаратә гәаҳәарақәа ҳазнарҵысуан, урҭ еснагь лҵшәас ироуан аԥсра;
Уажәтәи аамҭазы, зны ҳҿаҳәаны ҳазкыз азакәанԥҟарақәа ҳанырцәыԥсы, азакәан ахьтә ҳхы ҳақәиҭхеит ҿыцла Анцәа имаҵуразы, анкьа ишыҟаҳҵоз аиԥш, азакәанԥҟара анбан инақәыршәаны акәымкәа, иеиҭарҿыцхаз доуҳала.
Иалаҳҳәаарызеи нас абри? азакәанԥҟарақәа роума мшәан, агәнаҳарақәа зырҿио? Ҳәарада, мап; аха, абри аамҭазгьы, азакәанԥҟарақәа ыҟамызҭгьы, сара агәнаҳа цәаҩас иамоу сзеилкаараны сыҟамызт, исыздыррымызт агәазыҳәара, аҭаххара закәыз, азакәан абас еиԥш амҳәозҭгьы: уазымхьын.
Агәнаҳа, ауасиаҭ ажәаҿ иҳәаз инықәныҟәаны, еиуеиԥшым агәазыҳәарақәа сызнарҵысит; аха азакәан анҭыҵ урҭ агәнаҳарақәа зегьы ԥсуп.
Зны сара закәанԥҟарада сыҟан; аха ауасиаҭ, аҳәахьа анаԥҵаха, агәнаҳа ԥсҭазаара аиуит,
Сара сакәзар, сыԥсит; уамашәа иубаша, аԥсҭазаара алзыршараны иҟаз аҳәахьа аԥсра ахылҿиааит.
Убас иҟалеит, агәнаҳа, аҳәахьа ахы иархәаны, сара сажьеит, сгәаҳәарақәа арҵысит, сагьҭанархеит.
Убри аҟнытә азакәан ԥшьоуп, аҳәахьагьы ԥшьоуп, ииашаҵабыргуп, иразуп.
Абас иразыз, иқьиаз роума нас сҭазырхараны иҟаз? Ҳәарада, мап; аха агәнаҳа шыгәнаҳау амырҩашьаразы уи аԥсра сҭаартә иҟанаҵеит, азакәанԥҟара иабзоурангьы ҳарҭ митә иалаҟоу ҳагәнаҳарақәа ҳаргәылаԥшит.
Ҳара иаадыруеит азакәан шдоуҳатәу, аха сара сдоуҳауаҩым, агәнаҳара тәык иаҳасабала саахәаны самоуп.
Иҟасҵо закәу сара схаҭагьы еилкааны исымаӡам, исҭаху ҟасҵаӡом, уи ацынхәрас исцәымӷу сахьынҳалоуп.
Исҭахым аҟаҵара санаҿу аамҭазы, азакәанԥҟара иқьиоу, ибзиоу акы ауп ҳәа сазыразуп.
Убри аҟнытә уажә ус ҟазҵо сара сакәӡам, исымоу агәнаҳара ауп уи сзыруа.
Издыруеит сара сҿы, исымоу агәнаҳарақәа рцәаҩаҿ ҽеи шыҟам, избан акәзар сара абзиа аура-анагӡара сҭахуп, аха аҟаҵара сылшом.
Иҟасҵо, снапы злаку, сзызхьуа абзиа акәӡам, иҟасҵо цәгьароуп, уи аҟаҵара шысҭахымгьы.
Ус анакәха, иҟасҵо исҭахым акәзар, уи ҟазҵо сара сакәым, исымоу агәнаҳара ауп исзыруа.
Сыхшыҩ азцеит абри аус аҿы абас еиԥш иҟоу азакәанԥҟара аҭыԥ шамоу: абзиара ҟасҵарц ианақәыскуа аамҭазы, сывараҿ ацәгьара гылоуп.
Ҩнуҵҟала, аханатә, Анцәа изакәан сазыразуп;
Аха сара сцәеижь аҿы аус ауеит даҽа закәанк, ари азакәан сара сыхшыҩ-сдырра иабашьуеит, уи сцәеижь ахәҭақәа зыххәыцуа агәнаҳаратә закәанԥҟарақәа тәыс ирымоу аӡә сакәны сҟанаҵоит.
Сара насыԥ змам уаҩуп, суаҩ рыцҳауп! Гәнаҳала иҭәу, аԥсра ззыԥшу абри сцәеижь ахьтә ахақәиҭра сыҭара зылшарыда?
Иҭабуп ҳәа иасҳәоит Сынцәа Иҳақәиҭу Иисус Христос изы. Уи хьӡи-ԥшеи имазааит. Абас, хшыҩдыррала Анцәа изакәанԥҟара амаҵ зуеит, цәеижьла сызҵоу агәнаҳарақәа рзакәанԥҟара тәыс самоуп.
Абасала, цәеижьла акәымкәа, доуҳала Христос Иисус иитәу, игәра хазҵо ауаа ныӡба рымам.
Избан акәзар Христос Иисус иԥсҭазаарала иҳәаақәҵоу адоуҳатә закәан агәнаҳауреи аԥсреи рзакәан ахьтә схы сақәиҭнатәит.
Ҳцәеижь ацәаҩа аԥсахра злымшоз азакәан иазыҟамҵаз Анцәа иҟаиҵеит, Уи Иԥа, агәнаҳа иаҵоу ауаҩы ицәеижь ицәеижьҵаны даҳзааишьҭит, агәнаҳарақәа дырхыԥсааразы, ауаҩы игәнаҳарақәа дрықәыӡбаразы,
Уи абас аиԥш ала дныҟәеит азакәан қәнагала иҟанаҵо ааԥхьарақәа, ҳарҭ цәеижьла акәымкәа, доуҳала иҟоу ҳҿы инаӡаразы.
Избан акәзар агәнаҳарақәа рцәаҩала иҟоу ауаа ацәеижь агәнаҳара лаҟәқәа ирызхьуеит, доуҳала иҟоу ракәзар, урҭ ргәырыԥсы адоуҳа аҭахрақәа ирзыркуеит.
Ацәеижь иатәу агәаҳәарақәа аԥсра рзыԥҵәоуп, доуҳала иҟоу ауаҩы иҭахрақәа ари ԥсҭазаароуп, бзиарала, бзазарала аҟазаара ауп,
Избан акәзар ацәеижьтә гәаҳәарақәа Анцәа иаӷоуп, ицәтәымуп; урҭ Анцәа изакәанԥҟара анапаҵаҟа иҟам, иҟаларцгьы рылшом.
Убри аҟнытә ацәеижьтә гәнаҳарақәа рымчхараҿ иҟоу ауаа Анцәа игәаԥхартәы рҽырзыҟаҵом.
Аха шәара шәгәы-шәыԥсы ацәеижь акәымкәа, Анцәа Идоуҳа иатәызар ари иаанаго анкьатәи агәнаҳарақәа рымчхара шәампыҵыҵны, Адоуҳа анапаҵаҟа шәыҟоуп ауп. Христос Идоуҳа змам Иара дитәым.
Христос шәара шәгәы-шәыԥсаҿы дыҟазар ари иаанаго шәцәеижь агәнаҳарақәа рзы иԥсуп ҳәа ауп, шәдоуҳа акәзар, излаҟоу аиашара иабзоураны ԥсҭазаара амоуп.
Шәара шәгәы-шәыԥсы Иисус аԥсцәа рахьтә Дзыргылаз изыразызар, усҟан Христос Дзыргылаз иԥсхьоу шәцәеижьгьы бзеитәуеит, ишәылоу Иара Идоуҳа иабзоураны.
Убри аҟнытә, сашьцәа, ҳара гәнаҳарала иҟоу ацәеижь иатәцәоу уаам, уи иҳаднаҵо ацәаҩалагьы ҳаҟамзароуп;
Шәарҭ шәцәеижь ишәыднаҵо ала шәыԥсҭазаара мҩаԥысуазар шәҭахараны шәыҟоуп, доуҳала бзазара змоу шәакәзар шәеиқәхоит.
Избан акәзар Анцәа Идоуҳала иҟоу зегьы иаша-ҵабыргла Анцәа ихылҵшьҭроу, Уи иԥацәоу ракәны иԥхьаӡоуп;
Шәара ишәоуз адоуҳа шәытәцәаны акәымкәа, ззин ыҟоу ԥацәаны шәҟанаҵоит. Абри Адоуҳа иабзоураны Анцәа иахь иаҳҳәоит: Авва, Аб!
Абри Адоуҳа шаҳаҭра ауеит ҳара Анцәа ҳашихшароу.
Анцәа ихәыҷқәа ҳакәны ҳаҟазар Анцәа ҳишьҭра уаауп, ҳаиҭынхацәоуп, Анцәа иҭынхацәоу Христос ицҭынхацәоуп, ҳара Иара ҳицгәаҟуазар, Иара ихьӡ-иԥша ицеиҩаҳшоит ауп.
Аханатә сгәы излаанаго ала, ҳаԥхьаҟа иаҳзаауа алахьынҵа, ахьӡ-аԥша ирыдкыланы иугозар, иахьатәи, аамҭалатәи ҳгәаҟрақәа рацәак зҵазымкуа роуп.
Избан акәзар аԥсабара зегьы, зыԥсы ҭаны иҟоу зегьы, гәы хыҭхыҭрала, гәыӷрала Анцәа ихәыҷқәа ари адунеи аԥшәымас ианаиоуша амш иазыԥшуп.
Избанзар адунеи аҿы иаԥу зегьы аилабаареи аԥсреи рзакәанԥҟара рзыԥшын, дара ирҭахны, иргәаҳәараны акәымкәа, мчыла, ԥсыхәа змамыз иҭаргыланы, аха иаԥу-иаԥҵоу зегьы агәыӷра рымоуп иара убас
Абаара-аиаӡаара иацәыхьчахаразы, Анцәа ихәыҷқәа ирымоу ахьӡ-аԥша даргьы аԥсахаразы.
Ҳара иаадыруеит иаԥу зегьы гәаҟ-ҵәаҟрала ишаԥу, ишеиҵақьуа,
Урҭ рымацара ракәым, иара ҳаргьы, аԥхьа Адоуҳа закәу еилызкаазгьы, ҩнуҵҟала ҳгәаҟуеит, ҳцәеижь аилабаара аҟнытә ахы ианақәиҭхаша аамҭа ҳачҳара хыжжуа ҳазыԥшуп.
Ҳара абас еиԥш иҟоу агәыӷрала еиқәырхоу ҳауп. Аха агәыӷра ианакәзаалакгьы ҳазҭагылоу аамҭазы иҟоу иазкым, иҟоу ыҟоуп, иаабоит, иубо узеигәыӷрызеи?
Ҳгәыӷуеит, иҳамам ҳазыԥшуп, ачҳара аарԥшуа.
Абри аус аҿы Адоуҳа ҳацхраауеит, ҳхаҭақәа егьа ҳаԥсыҽзаргьы; уимоу ҳара иҳаздырам аныҳәарақәа раан ҳазҳәаша, аха Адоуҳа ҳара ҳзыҳәан иныҳәа-ныԥхьоит, ҳара ажәала иаҳзеиҭаҳәараны иҟам ҳзеиҭанаҳәоит.
Агәы-аԥсы Ҭызҵаауа агәы иҭоу, Адоуҳа иаҳәараны иҟоу идыруеит, избан акәзар Анцәа игәаҳәарала Адоуҳа ацқьацәа ирыҳәоит.
Ҳара иаадыруеит Анцәа бзиа дызбо, дзыԥхьаз Иара илшо зегьы урҭ рыбзиара-бзазара ишазикуа.
Уи заа иаԥхьазгәеиҭаз, иалихыз ауаа Иԥа иеиԥшны ишьақәиргылоит, абри иабзоураны иашьцәа-ахаҵаҩцәа жәпаҩы рҭаацәараҿы уи аԥхьахшаа иакәны дыԥхьаӡоуп;
Анцәа наџьнатә аахыс иалихыз-иалиԥшааз роуп дзыԥхьаз; урҭ, Иара дзыԥхьаз, рыгәнаҳарақәа рхихит, ириашеит; зыгәнаҳарақәа зхихыз хьӡи-ԥшеи риҭеит.
Иаҳҳәарызеи абарҭқәа зегь рышьҭахь? Анцәа ҳара дҳадгылозар, иаҳҿагылараны иҟада?
Зԥа ихымӡыӡаакәа дҳазҭаз, даҳзызгәаӷьыз, имеигӡаз, иарбан ҳара ҳзыҳәан дзеигӡараны иҟоу?
Анцәа иалихыз-иалиԥшааз хара рыдызҵараны иҟада? Анцәа урҭ ирыду ахара рхихуеит, ирҵабыргуеит.
Харакгьы рхаразҵарыда? Христос (Иисус) дыԥсит, аха аԥсцәа рахьтә дгылт: уажәы, Анцәа иарӷьарахьтәи аган аҿы дтәаны даҳзыцҳаражәҳәауеит.
Иарбан мчу Анцәа ибзиабара ҳаҟәызгараны иҟоу: агәырҩахьаа, мамзаргьы даҽа уадаҩрақәак? ашьҭазаара-аҭакра, амлакра? ацәҳәы-ҟьантазра, мамзаргьы иуҿаркуа аса уршьраны ушыҟоу агәрагара? ишану аиԥш:
Уара уҵыхәала ҳарҭ, ес-иаашар, аԥсреи ҳареи ҳаиҿаԥшуа ҳаиҿагылоуп; ашьрахьы инарго ауасақәа реиԥш ауп ҳара ишҳахәаԥшуа.
Аха гәы цаҳә-цаҳәла бзиа ҳазбо илшарала иҳаԥгылақәоу зегьы ҳариааиуеит.
Сара агәра ганы сыҟоуп ԥсраз, ԥсҭазаараз, Имаалықьцәаз, зегьы Ирылагамҭоу, зегь зымчу Лшарақәаз, ҳазҭагылоу, мамзаргьы иҟалаша аамҭақәа ракәыз,
Аҩаӡанаӡара, мамзаргьы ҵа змам аҵаулара ракәыз, Иҳақәиҭу Христос Иисус иҿы иҟоу Анцәа ибзиабара ҳаҟәызыҭхо мчы-лшара шыҟам.
Христос ихьӡ сыманы аиаша-ҵабырг салацәажәоит, мыцракгьы алам, Аԥсы Цқьа иҿы абри атәы сыламыс шаҳаҭра ауеит,
Сара сзы даара илахьеиқәроуп, сгәы зегьы еихсыӷьшьа змам гәырҩала иҭәуп:
Цәеижьла исызгәакьоу, исџьынџьу сашьцәа раҳаҭыр азы сара сазыхиоуп Христос сиҟәыҭханы аҟазаараҵәҟьагьы
Сызҿу Израилаа роуп, урҭ ираҭәашьахеит аԥацәа рзин, ирзылыԥхеит, ироуит ахьӡ-аԥша, ауасиаҭ, азакәанԥҟара, Анцәа имаҵурангӡара, агәыӷражәа;
Ирылҵит абацәа-еиҳабацәа, дара рцәеижь ахьтә ауп ауаатәыҩса зегьы Рынцәа Христос идгьылтә хылҵшьҭра ишалаго, Уи наунагӡа лыԥха имазааит, амин.
Анцәа иажәа нагӡамкәа иаанхар ауам. Израилаа злашьақәгылоу Израил иахылҵшьҭроу рымацара рыла акәым.
Авраам ихәыҷқәа ҳәа ишьоу зегьы Авраам ижәла-шьҭрам. Иануп: Исаак ила ужәла, ухылҵшьҭра сырҿиоит.
Даҽакала иуҳәозар, Анцәа ихәыҷқәа ҳәа иԥхьаӡоу цәалажьыла Анцәа ихылҵыз ракәым, Иара иҳәахьа иақәыргәыӷу, убарҭ ирышьҭроу ахшара роуп.
Ауасиаҭ акәзар, уи шьақәгылоуп абас еиԥш иҟоу ажәақәа рыла: Сара саауеит зыӡбахә ҳәоу аамҭазы, Саррагьы ахаҵарԥыс длыхшоит.
Ари мацарагьы акәым; абас лзыԥҵәан Ревеккагьы, ҳабацәа раб Исаак иахьтә ҩыџьа лцәа ианалашәоз аамҭазы;
Аха иираны иҟаз аҷкәынцәа, иины адәы иқәлаанӡа, цәгьарак ма бзиарак аҟаҵара иахьӡаанӡа, Анцәа урҭ дшырзыҟалашаз атәы ақәиҵеит
Иҟарҵараны иҟаз, изеиԥшрахашаз ҳасаб азуны акәымкәа, Иаазыԥхьаз иҳәаақәҵарала Ревекка илаҳәан абас: аиҳабы аиҵбы димаҵуаҩхоит.
Ари атәы абас еиԥш ала иануп: Сара Иаков бзиа дызбеит, Исав дысцәымыӷхеит.
Уаҩ иахиҳәаарызеи ари? Издыруада Анцәа залымдарала дныҟәозар? Ҳәарада, мап.
Уи Моисеи иеиҳәоит: лыԥха зысҭараны иҟоу лыԥха исҭоит; ирыцҳасшьараны иҟоу дрыцҳасшьоит.
Абасала, зегь зхьыԥшу, иҳәаақәызҵо агәаҳәареи агәцаракреи ракәым, Анцәа лыԥха шыҟаиҵо аиԥш ауп.
Избанзар Аҩыраҿ афараон иаҳәоуп: Сара абас узыҳараскыз уара ула сылшара аасырԥшразы, Сыхьӡ адгьыл ахьынӡа-наӡааӡо еицырдыруа иҟаларазы ауп.
Убри аҟнытә Анцәа лыԥха зиҭарц ииҭаху лыԥха ииҭоит, дгәымбылџьбаразарц ахьиҭаху дгәымбылџьбароуп.
Уара абас соуҳәар улшоит: аусқәа абас иҟазар, Анцәа ахара заҳхареиҵозеи? Уи игәаҳәара аҿагылара зылшода?
Аха уара уарбан уаҩу, Анцәа ажәа имакра згәыӷьуа? Иаԥҵоу, иҟаҵоу амаҭәар иҟазҵаз иазҵаауам: уара абас сзыҟауҵазеи? ҳәа.
Аҳаԥшьаҟаҵаҩ азин имаӡами иҟаиҵо амаҭәарқәа рахьтә ҳаҭырла ахархәара зҭатәу, мамзаргьы иахьеи-уахеи уаҩы ихы иаирхәаша ҳәа еиуеиԥшым амаҭәар рыҟаҵара?
Издыруада, Анцәа иашала аус аӡбара, имч-илшара аарԥшра гәҭакыс иҟаҵаны акраамҭа раахыс аныхра, аҭархара зыхәҭаны иҟоу ԥыҭраамҭак ишаҭауа, ихьчауа, ақәыӡбара дахымццакуазар,
Мамзаргьы, Уи абас дызныҟәо лыԥха зиҭарц ииҭаху рышҟа ҳәаа змам агәыҭбаара аарԥшуа, ахьӡ-аԥша иазирхиаз,
Иудеиаа рахьтә мацара акәымкәа, Анцәа Ҵабырг дыззымдыруа рахьтәгьы дзыԥхьаз инаҳаракны рцәыргаразы акәзар?
Абри аҵыхәала Осиа иҳәоит: Сара сыжәлар шәоуп ҳәа рзысҳәоит Сара сыжәлар иреиуамгьы, бзиа избо боуп ҳәа лзысҳәоит бзиа исымбауагьы;
Нас: Иара Сыжәлар шәакәым ҳәа ахьиҳәаз аҭыԥ аҿы урҭ зыԥсҭоу Анцәа иԥацәа ҳәа рызҳәахоит.
Исаиа иакәзар, Израил абас азикуеит: Израил жәлар рхыԥхьаӡара амшын агаҿатәи аԥслымӡ ахыԥхьаӡара аиԥш иазҳауазаргьы, еиқәхараны иҟоу рацәаҩхом, урҭ рыхәҭак ауп;
Иҳақәиҭу адгьыл иазирхиаз ақәыӡбара иаша лассы хьаҳәхьаҵрада инаигӡоит.
Исаиа абри атәы уаанӡагьы иаԥхьазгәеиҭахьан: Саваоф ҳабшьҭра еибга-еизҩыда еиқәырханы имазаргьы, ҳарҭ зегьы Содоми Гоморри ирыланхоз ауааԥсыра рлахьынҵа ҳлахьынҵахон.
Иаҳҳәараны иҟоузеи? Аиашаныҟәгара иашьҭамыз Анцәа Ҵабырг дыззымдыруа ироуз ахаҵара иабзоураны урҭ иашаныҟәгаҩцәахеит.
Аиашаныҟәгарахь укылызго азакәанԥҟарақәа гәцаразкуаз Израил акәзар, аиашаныҟәгаратә закәан аҟынӡа неишьа азыҟамҵеит.
Избан? Избан акәзар аиаша-ҵабырг ахаҵараҿы акәымкәа, азакәанԥҟарақәа рынагӡараҿ иԥшаауан; урҭ узыхҟьашо ахаҳә ахьышьҭаз иақәшәеит,
Ишану аиԥш: абар аӡәырҩы зыхҟьашараны, изырҩашьараны иҟоу ахаҳә Сион ишьҭасҵеит; аха Иара ихаҵара змоу бзанҵык дарԥхашьом.
Сашьцәа! сгәы зсыхьуа, Анцәа сызиҳәо Израил аиқәырхаразы ауп.
Сара шаҳаҭс самоуп урҭ Анцәа ишихыбаауа, аха абри ахыбаара ҵаҵӷәыдоуп, дыррала ишьақәырӷәӷәам.
Урҭ Анцәа ииашаратә рыздырамызт, дара риашеилкааратә иацныҟәон, убри аҟнытә Анцәа ииаша иазыразымхеит;
Избан акәзар ахаҵара змоу дарбанзаалакь диашаныҟәгаҩхаразы Христос азакәанԥҟара ианҵәамҭоу иакәны диԥхьаӡароуп.
Закәанԥҟаралатәи аиашаныҟәгара аӡбахә Моисеи абас дазааҭгылоит: урҭ ажәақәа назыгӡо ауаҩԥсы урҭ рыла ԥсҭазаара иоуеит.
Ахаҵаратә мҩала илухуа аиаша иаҳәоит: угәы-уԥсы иҭумҳәаан: изылшарыда ажәҩан ихәнаны Христос иаагара?
Мамзаргьы: ҵа змам атышахь илбаарыда? Христос аԥсцәа рахьтә иргыларазы?
Иарбану нас Аҩыра злацәажәо? Ажәа унаҳҵахьеит, уи ажәа уқьышә иқәыхх иқәуп, угәы-уԥсаҿы иҟоуп; ари ҳара ауаа ирылаҳарҵәо ажәа ауп.
Иисус Иҳақәиҭу шиакәу агәра азхоуҵозар, абри атәы аргама ауаа ирылаурҵәозар, Анцәа Уи аԥсцәа рахьтә дыширгылаз угәыуԥсы азыразызар, уеиқәхараны уҟоуп;
Избан акәзар гәык-ԥсыкалатәи ахаҵара ауаҩы диашаныҟәгаҩны дҟанаҵоит, абри ахаҵара аргама, иаартны ауаа рыларҵәара еиқәырхагоуп.
Аҩыра иаҳәоит: Уи иқәгәыӷуа дыԥхашьараны дыҟам.
Иудеии Анцәа Ҵабырг дыззымдыруеи злеиԥшым ҳәа акагьы ыҟам, избан акәзар аӡә иоуп дара зегьы Ирықәиҭны иҟоу, Уи игәыҳалалра агәра хазҵауа ирмарымажаны еицырзишоит.
Ишҳәоу аиԥш, Иҳақәиҭу ихьӡ иаҳәо дарбанзаалакь деиқәхараны дыҟоуп.
Аха Зхаҵара рымам Ихьӡ излаҳәарызеи? Зыӡбахә рмаҳацгьы ихаҵара злароурызеи? Иӡбахә абараҳари Ихьӡ аӡәгьы ирылаимырҵәозар?
Уи аӡбахә ала иалхым, знапы ианҵам ари аларҵәара излалагарызеи? иануп: адунеи ажәабжь бзиа азаазгараны иҟоу ршьапышьҭыбжь ааҩра заҟа иссирузеи!
Аха ари ажәабжь бзиа зегьы азымӡырҩит. Исаиа иҳәоит: Иҳақәиҭу! Ирылаҳарҵәо ажәа агәра хазҵарыда?
Абасала ахаҵара иуаҳауа, уззыӡырҩуа аҟнытә иаауеит, иуаҳауа Анцәа иажәа иаҿгоуп.
Аха сазҵаауеит: урҭ акгьы рмаҳаӡеи? Ҳәарада, ираҳаит, избан акәзар иануп: урҭ рыбжьы адгьыл ианыҩуеит, ражәақәа адунеи ахьынӡа-наӡааӡо иуаҳарҭоуп.
Сеиҭаҵаауеит: Израил абри атәы азымдырӡоз? Мшәан Моисеи раԥхьа имҳәахьаз: ажәлар иреиуам рыла шәыбжьара ахыбаара сырҿиоит, Сара сыззымдыруа, зеилкаара маҷу ажәлар рыла шәыҩнуҵҟа аԥсахеибакра, агәыԥжәара аԥшьызгоит.
Исаиа иакәзар, дымшәа-ӡыӡауа иҳәоит: срыԥшааит Сара исышьҭамыз, сҽырзаасыртит Исазымҵааз.
Израил иазкны иҳәоит: аҽнынтәарак уаҩ иҳәара змаҳауа, ак хазымҵо ажәлар амалабашаӡа снапқәа ларха-ҩархо ирымҵакны искын.
Убри аҟнытә сазҵаар сҭахуп: Анцәа Ижәлар мап рцәикма? Ҳәарада, мап. Сара схаҭагьы Израилаа ирылҵыз соуп, Авраам ихылҵшьҭра сеиуоуп, Вениаминаа срабиԥарахьтәуп.
Анцәа аханатә аахыс иидыруаз Ижәлар мап рцәимкит. Аҩыра аҟнытә ишәзымдырӡои Илиа ихҳәаау? Анцәа иҿаԥхьа Израилаа ирыдиҵо ахаратә, агәынамӡаратә дахьалацәажәо, абас аиԥш ҳәауа:
Иҳақәиҭу! уԥааимбарцәа ршьит, аԥсаҭатәнагарҭа ҭыԥқәа цҟьашәҟьа иқәырҵеит; схала заҵәык сынхеит, саргьы сыԥсы схырхырц иашьҭоуп.
Иааҩзеи (Анцәа иахьтә) аҭакс? Сара Ваал иҿаԥхьа зшьамхы азмырсыз быжьнызқьҩык Схазы еиқәсырхеит.
Абас аиԥшҵәҟьа иара абыржәгьы Анцәа игәыбылрала, иҟаиҵо алыԥхала иалху-иалыԥшаау рцынҵәарах еиқәырхоуп.
Урҭ гәыбылрала, лыԥхала ихьчоу, иеиқәырхоу ракәзар, ари иаанаго ируз-иҟарҵаз рыла акәым ишҿыху, ишеиқәырхоу; ус акәны иҟазҭгьы, уи аҩыза агәыблра алыԥха аҟнытә иаауамызт, усҟан аус усхомызт.
Иалҵзеи нас ари? Израил зышьҭаз, изызхьуаз амоуит; аха иалхыз-иалыԥшааз уи рынасыԥхеит, ироуит, егьырҭ гәымбылџьбарацәахеит,
Ишану аиԥш: Анцәа урҭ рыхдырра ирлашьцеит, ацәа ишалаз иаанижьт, рыблақәа егьрымбо, рлымҳақәа иахьа уажәраанӡа егьырмаҳауа иҟаиҵеит.
Давидгьы иҳәоит: урҭ реишәа-гәырӷьа, рыфара-рыжәра шьацҳәас, ҽыкнаҳарҭас ирзыҟалааит, шьацәхнысларҭас ироуааит, шьаурҭахааит;
Рыблақәа лашара рзеилмырго ихәашьааит, рыбӷақәа наунагӡа ихәаны иаанхааит.
Исҭахуп ҩаԥхьа сҵаар: издыруада, урҭ шьацәхнысланы, гылашьа рымамкәа икаҳахьазар, реиқәырхаразгьы гәыӷра ыҟамзар? Ҳәарада, мап. Урҭ ркаҳара Анцәа Ҵабырг дыззымдыруа рзы еиқәырхагахеит, ахыбаара рызнырҵысразы.
Ркаҳара, рышьацәхныслара адунеи ҭәы-иԥха иҟанаҵозар, урҭ ирцәыӡқәо рыла Анцәа Ҵабырг дыззымдыруа бзааиуазар, аҵыхәтәан, дара рхаҭақәа заҟа беиара, заҟа марымажахара рзыԥшузеи!
Шәарҭ, Анцәа Ҵабырг дыззымдыруа, ишәасҳәоит: сара Анцәа Ҵабырг дыззымдыруа рмаҵуразы иалху Апостолуп, исыдҵоу абри аус сазгәдууп;
Сара сгәыӷуеит цәеижьла сызлыҵыз рыбжьара ахыбаара сырҵысып ҳәа, убри ала, зегь ракәымзаргьы, урҭ рыхәҭак шԥасзеиқәмырхари?
Урҭ мапкралатәи рыҟазаара адунеи аҿы аинышәара аԥнаҵозар, ҩаԥхьа лыԥха рмоуӡои, аԥсцәа рахьтә иргылаз, ԥсҭазаара зауз шьоук раҳасабала?
Ачажәла раԥхьа илнаго ахҳәаҵә ԥшьазар, иаҿало ачарыц зегьы ԥшьахоит, ицқьахоит; аҵла адац-ԥашә ԥшьазар амахәҭақәагьы ԥшьахоит.
Ана-ара змахәҭақәа хжәаз, нас иеихаҳахаз уара, абнара илагылоу ахәшаҵла, удац-ԥашәқәа рыла уанчо аамҭазы,
Егьырҭ амахәҭақәа рҿаԥхьа умыҽхәан; абри аҽхәара уанахнаԥаауа, иугәаларшәа, адац-ԥашә зырчо уара шуакәым акьатрацәқәа роуп уара ԥсҭазаара узҭо.
Иуҳәар ҟалоит: урҭ амахәҭақәа заджәаз сара убраҟа сеихаҳазарц азы ауп.
Бзиоуп. Урҭ ирымаз ахамҵаразы убрахьтә иаджәан, уара убраҟа узку иумоу ахаҵара ауп: убри аҟнытә угәыҽаныз, ахамаԥагьара ухнамхын, ушәа-ӡыӡала.
Избан акәзар Анцәа убри аҵла ԥсабарала иазшаз амахәҭақәа дырмеигӡазар, уара, убраҟа иеихаҳау, дуеигӡараны дыҟоума?
Абас, ишәхашәмыршҭын иҿжәаз амахә ҟатақәа рахь Анцәа иааирԥшыз агәыбылратәы, агәымбылџьбарратәы: иҿжәаз рахьырхәра, уара, Анцәа изыразу, лыԥха уҭара, ухьчара; абри уанацәыхҟьа, убарҭ амахәқәа реиԥш уҿӷәыхаа угахоит.
Иҿжәаз амахә ҟатақәа ирыхьыз рхахьы иааганы агәра азхарҵар, иахьыҟаз аҟазаара иазгәышьыр, Анцәа ҿыц зегь шыҟаз еиԥш ишьақәиргылоит еихеиҳауеит.
Избан акәзар абна хәшаҵла амахә ҟата напзыдкылаз ахәшаҵлаҿ ианеихаҳаха, бзазара аиуазар, уаанӡагьы напзыдкылаз ахәшаҵла иацырҟьаз аҟатақәа ҩаԥхьа иара ианахарҳалакь еиҳагьы имарымажахоит.
Сашьцәа, Израилаа рҿаԥхьа хамаԥагьарак шәыхнамхырц азы иҟоу амаӡатә шәзымдыруа шәаанхар сҭахым: Анцәа Ҵабырг дыззымдыруа зегьы аиқәырхаратә мҩа иахысаанӡа ахаҵара роуаанӡа Израил шылашәыц аиԥш илашәны иаанхоит.
Израил зегьы еиқәырхахоит, уи атәы абас еиԥш ала ишану аиԥш: Сионынтә Аҿыхҩы дцәырҵуеит, Уи Иаков ахамҵара имоу ихихуеит, игәнаҳарақәа ианаижьуеит;
Дареи Сареи иҳабжьоу аиқәшаҳаҭра иаанаго изҵоу агәнаҳарақәа рхыхра ауп.
Урҭ ажәабжь бзиа иаӷацәахеит, шәара уи шәыдышәкыларазы; дара иалху-иалыԥшаау жәларны иахьыҟоу атәы акәзар, урҭ рабацәеи Иареи ирыбжьаз аҳәахьала Анцәа бзиа ишибац ибоит, акыр ишизаԥсац изаԥсоуп.
Избанзар Анцәа иҳаиҭо аҳамҭеи иҟаиҵо ааԥхьареи ԥыхра рықәым.
Шәара анкьа Анцәа шәиххәыцуамызт, уажәы дара Анцәа изыӡырҩра иахьаҟәыҵыз иабзоураны, шәара Анцәа игәыбылра шәзылыԥхеит,
Дара уажәы Анцәа дазхарҵом, аҵыхәтәан, шәара ишәзылыԥхаз агәыблра даргьы ирзылыԥхаразы, иаҭеимҵаразы.
Анцәа ауаа зегьы абри азхамҵара амҩа иахижьуеит, нас зегьы лыԥха риҭаразы.
О, заҟа иҭбаа-ҭыцәуи, заҟа ҵҩа рымамзеи Анцәа иҟәыӷареи иеилкаареи! уаҩы излаилшари Уи ииӡбауеи игәы иҭоуи рлахьынҵамҩақәа рықәшәара, рдырра!
Изылшарыда Анцәа иҟәыӷара аилкаара? Дызусҭада Уи акы иҵазҳәараны иҟоу?
Дарбану Анцәа ак изҭахьоу, имзыԥсаххьоу, нас ҩаԥхьа Иара иахь аргьежьразы?
Иҟало зегьы злаҟало Иара ила ауп, Иара иахьтә иаауеит, Иара изы ауп зегь зыҟоугьы. Наунагӡа хьӡи-ԥшеи имазааит. Амин.
Убри аҟнытә, сашьцәа, гәык-ԥсыкала сшәыҳәоит, ишшәаҭәоу ала Анцәа иҿаԥхьа шәмаҵура нашәыгӡаларазы шәцәеижь Анцәа игәаҳәаразы ицқьоу, иԥшьоу, абзиара иазҳәоу ԥсаҭатәс иҟашәҵаразы;
Ари адунеи злаҟоу, ишьақәнаргылахьоу уи аҵас-қьабз рыла шәыҟамыз, урҭ шәырзымхьын, шәырмеилаҳан, еснагь шәҽы шәыԥсахла, шәыхшыҩи шәдырреи рҿыцуа, гәыбылрала, разрала, здаҟам Анцәа игәаҳәарала шәыҽԥышәшәала, уи аилкаара шәашьҭаз.
Лыԥхала исоуз алшара схы иархәаны, шәарбанзаалакь ишәасҳәоит: шәызлаҟоу еиҳаны, иахырҟьаны шәхы шәымбан, шәахнамԥаан; Анцәа доусы ишәаҭәеишьаз ахаҵара ишаҳәо ала, хӡырымгарала шәыҟаз.
Дарбанзаалакь цәеижьки уи ахәҭақәеи рыла дшышьақәгылоу, ацәеижь ахәҭақәагьы доусы дара зызку шрымоу аиԥш,
Ҳарҭ зегьы Христос иҿы цәеижькны ҳаҟоуп, ҳахәҭақәагьы аӡәиаӡәи иаҳзеиԥшуп, ихеибарҭәаагоуп.
Иҳауз алыԥха иабзоураны ҳарҭ зегьы, ҳамҭак аҳасабала, баҩхатәрак-баҩхатәрак ҳаҭәашьоуп; аԥааимбарра иазшоу имоу ахаҵара инақәыршәаны ибаҩхатәра аԥаимбарра иазикааит, дԥааимбарлааит;
Даҽаӡәы, амаҵура иазшоу дзызшоу наигӡалааит; арҵаҩра заҭәашьахаз арҵаҩра ус инапы алакызааит;
Ахаҵара, агәышьҭыхра иазҟазоу ахаҵареи агәышьҭыхреи дырҿызааит; арыцҳацәа, ахымхәацәа гәцаразкуагьы илшо дазыразызааит; анапхгаратә баҩхатәра змоу гәцаракрала, ҭакԥхықәрала напхгара иулааит; аӡә ицхыраара иазгәышьуагьы игәыҭбаара гәаҳәарала идирбалааит.
Иаашәырԥшуа абзиабара ҩ-цәак ахамзааит, агәы-аԥсы иртәызааит; ацәгьара шәақәыӡбала, абзиара шәашьҭаз;
Бзиа шәеибабала еишьцәаҵас, ҭаацәарак иатәу ауаа реиԥш; аӡәи-аӡәи ҳаҭыр ахьеиқәышәҵаша шәаҳасабыз;
Абзиарахь, ахиррахь ишәымоу агәаҳәара, адоуҳа ԥсыҽымхааит; Иҳақәиҭу имаҵ аура гәыла-ԥсыла шәазыцаҳә-цаҳәуаз;
Шәгәыӷрақәа гәыжьжьагас ишәымаз; шәгәаҟрақәа рҿы ахачҳара аашәырԥшла, Иҳақәиҭу имаҵ шәула;
Анцәа иитәу арыцҳацәа, ахымхәацәа шәрыцхраала; асасдкылара аашәырԥшла;
Ишәышьҭазаауа ишәышьҭоу, ишәзыразым лыԥха рышәҭала; ишәымшәилан, ишәныҳәала.
Игәырӷьо шәрыцгәырӷьа, иҵәыуа шәрыцҵәуа.
Аӡәи-аӡәи еизыразрала, иеилибакаарала шәыҟаз; шәхамаԥагьамхан, зегь здыруа шәакәны шәҽыҟашәымҵан, шәыхнамԥаан.
Ацәгьа шәзызуа ацәгьара изыжәурц шәашьҭамлан, зегьы абзиара рзыжәула, шәырзыбзианы шәыҟаз.
Шәара шәганахьтә ала ишәзалыршараны иҟазар, бзиарала, еизыразрала зегьы шәырзыҟаз.
Ашьоура шәашьҭамлан, гәы цаҳә-цаҳәла сыззыҟоу, шәгәаӷ, шәыԥсахеибакра Анцәа имажәда, ианашәыжь, абас еиԥш ала иҳәоу Уи иажәақәа шәрызхәыцны: ашьоура Сара исанашәыжь, шәшьа Сара изуеит, иҳәоит Иҳақәиҭу.
Шәныҟәала абас: шәаӷа дымлашьуазар акриҿашәҵа; дӡышуазар аӡы ишәыржә: абас аиԥш ала шәхымҩаԥгара уи ихагәҭа аԥырқьҳәа амца алнарҟьоит.
Ацәгьара аиааира злашәыргаша шәашьҭамлан, уи бзиарала, гәыбылрала шәаиааила.
Дарбанзаалакь иаԥу амчра азхеиҵауазар ауп; избан акәзар Анцәа ишьақәимыргылаз, иаԥимҵаз мычра ыҟаӡам, мчрас иаԥу зегьы шьақәзыргыло, иаԥызҵо Анцәа иоуп.
Амчра иаҿагыланы иқәгыло Анцәа ишьақәиргылаз даҿагылоит; абасала иныҟәо ауаҩы аӡбарҭахь иҽнеигоит.
Ауаажәларратә мчра, ахылаԥшцәа абзиара згәы иҭоу рыцәшәаӡом, урҭ ирыцәшәо ацәгьара ҟазҵо ауаа роуп. Амчра аҿаԥхьа шәаӡыӡарада уҟазаарц уҭахума? Абзиара ҟаҵала, усҟан урҭ рылыԥха, рыҽхәаԥхьыӡ уаԥсахоит.
Избан акәзар ахылаԥшцәа рмаҵура Анцәа ихьӡала имҩаԥыргоит, уара абзиара узыҟаҵаразы. Аха ацәгьара ҟазҵо аӡә уакәзар, угәуҽаныз, урҭ амала баша аса рыҟәным: Анцәа имаҵ руеит, игәаҳәара нарыгӡоит, аиакәым ҟазҵо дахьдырхәуеит.
Убри аҟнытә иаԥу амчра аҳәатәы иацныҟәалатәуп, уи аҿаԥхьа шәаӡыӡарала акәымкәа, аламыс иуднаҵо ала аҟазааразы.
Убри азы ашәахтәқәагьы шәшәала уи Анцәа имаҵуҩцәа ирышәҭоит, урҭ рымч-рылшара зегьы еснагь уи аус анагӡара мацара иазкуп.
Абас, доусы ираҭәоу рышәҭала: ашәахтә зықәнаго ашәахтә, абаџь зықәнаго абаџь, ашәаӡыӡа зықәнагоу ашәаӡыӡа, аҳаҭыр зықәнаго аҳаҭыр, ахьӡ-аԥша заҭәоу ахьӡ-аԥша.
Аӡә иуал шәықәны, дырԥшны шәаанымхан, ауал абзиабара аҿаԥхьа ишәықәыз; избан акәзар даҽаӡә бзиа дызбо ауаҩы азакәанԥҟара наигӡоит ауп.
Абар аҳәахьа злашьақәгылақәоу: хаҵаратә-ԥҳәысратә уалԥшьа еилоумган, уаҩ думшьын, умӷьычын, мыцшаҳаҭра умун, аӡә иитәу уеиламҳан, егьырҭ иаанхаз зегьы рҵакы абарҭ ажәақәа рҿы иубарҭоуп: иуԥну-иузааигәоу ух-еиԥш бзиа дба.
Абзиабара иуԥну-иузааигәоу бааԥс изнауам; убри аҟнытә абзиабара азакәанԥҟара анагӡара акәны иԥхьаӡатәуп.
Убас еиԥш ала шәхы мҩаԥыжәгала, шьҭа ацәа иалҵтәуп ҳәа шәхы иазышәҳәартә еиԥш. Избан акәзар ҳара ҳаиқәырхара аҽҳәара, ахаҵара анҳауз аамҭа аиԥш, ихарам.
Аҵх наскьеит, амш-шара ааигәахеит: нас шәааи, аҵх лашьцаратәи аусқәа ааныжьны, лашарала ҳҽеибаҳҭап.
Ҳаԥсҭазаара шьақәҳаргылап амшлашаразы иаԥсоу ак акәны ҳаамҭа хыда-гәыда, ақьаф, афара-ажәра иалаҳмырӡразы, арыжәтә, акалҭшьҭаныҟәара, аҳаҭырдара, аиӷара, ашьыцра ҳаҽраҳамҭап;
Иисус Христос шәыҽиқәшәырша, шәҽигәылашәыҳәҳәа; шәцәеижь иахәҭаны иашәҭо ахылаԥшра ада, анкьа шәызҵаз агәнаҳарақәа рымҩа шьҭыхны уаҳа ус шәымамшәа иара хҭашәымкын.
Зхаҵара ԥсыҽу ауаҩы, еимак-еиҿактәыс иҟоу азҵаарақәа дрыламгалакәа дшәыдышәкыл.
Аӡә имоу ахаҵарала ԥымкрада зегьы рыфара дақәиҭны ихы иԥхьаӡоит, даҽаӡә ихаҵара, иҟалап, еиҳа иԥсыҽзар, уҭраҭыхуп иифо.
Зегь рыфара иақәиҭу, ахамаԥагьара аарԥшуа, зыфара нкылоу дизыҟамзароуп, иара абри аамҭазгьы, зыфара еилыху егьи диқәмыӡбауазароуп: избан акәзар Анцәа убригьы дидикылоит.
Азин узҭада даҽаӡәы итәы, имаҵуҩы иқәыӡбара? Уи ишьапы дықәгылоу, дкаҳау збарҭоу Иқәиҭу иоуп; уи деиҭашьақәыргылахоит, избан акәзар Анцәа абри ауаҩ убри аҩыза амч-алшара ииҭоит.
Иҟалап, аӡәы изы иналкаау мшык, егьырҭ раасҭа еиҳа ҷыдарак аҵибаауазар, даҽаӡәы изы амшқәа зегьы еиԥшуп. Аус злоу уарбанзаалакь иумоу ахаҵарала, ламысла ухы шымҩаԥугаша ауп.
Мшык еиҳа иалызкаауа, хадара азҭо ауаҩы Иҳақәиҭу изы ауп ус зыҟаиҵо, иалзымкаауагьы Иҳақәиҭу изоуп изалимкаауа. Акыр зфоугьы Иҳақәиҭу изыҳәа ифоит, Анцәа иоуп уи зџьишьо. Изымфауагьы Иҳақәиҭу изы ауп изимфо, убригь Анцәа диаҭабууеит.
Ҳара ҳабжьара аӡәымзар аӡәы ихазы мацара дыҟам, ихазы мацарагьы дыԥсуам,
Ҳарҭ ԥсҭазаара ҳамазар, иҳамоуп Иҳақәиҭу изыҳәа, ҳаԥсуазаргьы Иҳақәиҭу изы ҳаԥсуеит. Ҳаныҟоугьы ҳаныҟамгьы Иҳақәиҭу ҳаитәуп.
Избан акәзар Христос аԥсра аҟнытә дызгылаз абзацәагьы, аԥсцәагьы Ирықәиҭу имчхараҿ иҟаларц азы ауп.
Нас уара уашьа узлаиқәыӡбарызеи? Мамзаргьы дзылаурҟәрызеи? ҳарҭ зегьы Христос иӡбарҭаҿ ҳгылараны ҳаҟоуп.
Иануп: Сара сыԥсы ҭоуп, иҳәоит Иҳақәиҭу, абиԥарас иҟоу зегьы сеихырхәоит, бызшәас иаԥу зегьы Анцәа дазхарҵоит.
Абасала, ҳарҭ, ҳарбанзаалакь, Анцәа иҿаԥхьа хаҭа-хаҭала аҭак ҟаҳҵоит.
Убри аҟнытә аӡәи-аӡәи ҳаиқәымыӡбалап, уи ацынхәрас, шәгәышәҽаныз, шәашьа дызқәу имҩаҿ дшьацәхнысланы дкамҳаразы, акы дыхнамхразы, дамырҩашьарзы.
Сара Иҳақәиҭу Иисус дазхасҵоит, ӷәӷәалагьы агәра ганы сыҟоуп хаҭа-ԥсаҭала ицқьам ҳәа акагьы шыҟам; аха ауаҩы абрыгь-абрыгь цқьам ҳәа иԥхьаӡозар, уи иара ус иԥхьаӡоит ауп.
Иуфо афатә уашьа игәы ахәуазар, бзиабарала уныҟәом ауп; афатә иахырҟьаны Христос ихы зқәиҵаз ауаҩы дҭоумырхан.
Шәара абзиа ҳәа ишәыԥхьаӡо егьырҭ ибааԥсны иахцәажәартә иҟашәымҵан.
Избан акәзар Анцәа Иаҳра афатә-ажәтә ала акәым ишыҟоу, уи азыҳәа ихадоуп иашарала, бзиарала, гәыӷрала Аԥсы Цқьа думаны аҟазаара.
Абас еиԥш ала Христос имаҵ зуа Анцәа игәы дақәшәоит, ауаа рыбзырӡы даԥсахоит.
Абасала, ҳамч-ҳалшара зегьы бзиарала, ҭынчрала аҟазаареи аҳәатәеиқәшәареи ирызкыз.
Афатә иахырҟьаны Анцәа иусқәа реилахәара, реилаԥыххаара уашьҭамлан: афатә зегь цқьоуп, ҳазгәыҳәны, ҳҽаҭаны уи афара ауп ибзиам.
Еиӷьуп акәац афарагьы, аҩыжәрагьы урҟәаҵыр уашьа дҭазырхаша, дзырҩашьаша ак ҟаумҵаразы.
Ахаҵара уманы уҟоума? уи Анцәа иҿаԥхьа угәы-уԥсазы иумаз. Насыԥла дыҟоуп иалихыз-иалиԥшааз аҵыхәала зхы иақәмыӡбауа ауаҩы.
Акранифо аамҭазы, иифо амшала алак-ҩакра, агәыҩбара змоу ауаҩы иқәыӡбахоит, избан акәзар имоу ахаҵара иднаҵо ала дыҟам; ахаҵара иатәым зегьы гәнаҳароуп.
Иҟасҵо алыԥхала, Иисус Христос иҳәахьала, аханатә иаԥхьазгәаҭаз, шеишықәса ирҭалаҳаз амаӡа иаҿганы шәышьақәырӷәӷәара,
Ари наунагӡатәи Анцәа идҵала аԥааимбарцәа иранҵамҭаны иалыршоу акоуп, ари ахаҵаратәы иахьа адунеи ажәларқәа зегьы ирылаҳәахоит,
Иаӡәу Анцәа ибзоураны Иисус Христос ила, Уи наунагӡа хьӡиԥшеи имазааит. Амин.
Ҳарҭ, аӷәӷәақәа, ауаа ԥсыҽқәа рыгха-ԥха ҳаҵагылароуп, ҳхы иахәаша мацарагьы ҳашьҭамзароуп:
Ҳара ҳахьтә дарбанзаалакь иҳаԥну-иаҳзааигәоу бзиарак ахьизыҟаҳҵаша, доуҳала излаизҳаша гәцаракны иҳамазароуп.
Христосгьы Иара ихәашаз мацара аҟаҵара акәмызт дзышьҭаз, избанзар иануп: Уара ҿҭыӡәӡәала иухцәажәо рыхәымгарақәа Сара сахь икшеит.
Аханатә аахыс ирыҩуаз зырҩуазгьы ҳара иҳалабжьарц акәын, ахачҳара аарԥшуа, урҭ Аҩырақәа ирҳәоз азхаҵаны, гәыӷрала ҳаҟазааразы.
Ахачҳареи агәашьамх арҵарреи ҳазҭо Анцәа Иисус Христос имҩа ақәзаараҿы, доуҳалатәи аизҳара, аилаҵәара шәиҭааит,
Шәеицҿакны, ҿыки-бзыки рыла Анцәеи Иҳақәиҭу Ҳаб Иисус Христоси рыбзырӡажәа аҳәаразы.
Убри аҟнытә аӡәи-аӡәи шәеиҭанеи-ааила, шәеибабала, Христос Анцәа ихьӡ-иԥшаҿы шәышидикылаз аиԥш.
Анцәа ҳабацәа рабацәа ириҭахьаз аҳәахьа анагӡаразы Иисус Христос маҵуҩыс заԥхьатә хсоу дырзыҟалеит,
Анцәа Ҵабырг дыззымдыррагьы Анцәа игәыразра, иҳалалра рыбзырӡажәа азыркразы, абри атәы абас аиԥш ишану ала: убри аҟнытә Анцәа Ҵабырг дыззымдыруа рыбжьара хьӡи-ԥшеи усҭоит, Уара (Иҳақәиҭу), Ухьӡ аныҳәашәақәа азыскуеит.
Иануп иара убас: Анцәа Ҵабырг дыззымдыруа, Иара иуаажәлари шәареи шәеицгәырӷьала.
Еиҭагьы абас аиԥш ҳәоуп: Анцәа Ҵабырг дыззымдыруа зегьы, Иҳақәиҭу ихьӡ-иԥша шәазышәаҳәа, ажәларқәа зегьы, шәыбзырӡажәа Иара изкыз.
Исаиа иакәзаргьы иҳәоит: ажәларқәа напхгара рырҭаларазы Иессеи идаракәац ҿиараны, иазҳараны иҟоуп; Анцәа Ҵабырг дыззымдыруагьы уи гәыӷра дула иазыԥшуп.
Агәыӷрақәа Рынцәа ишәымоу ахаҵара гәырӷьарала, бзиарала ихаирҭәааит, Адоуҳа Цқьа абзоурала шәгәыӷрақәа ирызҳааит, имарымажахааит.
Сашьцәа, сара агәра ганы сыҟоуп шәгәы-шәыԥсы қьиарала ишҭәу азы, ишәымоу адырра акәзаргьы, алшара шәнаҭоит ахаҵара рыларҵәараҿ шәара-шәара шәеилабжьаразы, шәажәа анагӡаразы;
Иагьа убас акәзаргьы, сара ҩаԥхьа сымшәа-смырҳа абарҭ азҵаарақәа ртәы шәгәаласыршәоит, избанзар Анцәа гәыбылрала снапы ианиҵеит
Анцәа Ҵабырг дыззымдыруа рыбжьара Иисус Христос имаҵ аура снапы излану ала, Анцәа игәырӷьаҿҳәаша жәабжь азы суазҳәауеит, Аԥсы Цқьа ила Анцәа Ҵабырг дыззымдыруа рааԥхьара, рыԥшьара Анцәа агәырӷьара инаҭаразы.
Абасала, Иисус Христос ибзоураны Анцәа иахь имҩаԥызго амаҵура салаҽхәар сылшоит;
Избанзар Христос сара сыла Анцәа Ҵабырг дыззымдыруа иххәыцуа иахьыҟаиҵо еиҳау акы сзалацәажәараны сыҟам, уи абри наигӡоит сара сажәақәеи сусқәеи рхархәарала,
Адыргақәеи аџьашьатәқәеи алзыршо Анцәа Идоуҳала, Иерусалими уи акалҭқәеи инадыркны Иллирик аҟынӡа Христос игәырӷьажәа рыласырҵәон.
Сара еснагь сазхьуан Христос иӡбахә ахьырмаҳац ажәабжь бзиа рыларҵәара, анкьа, сара сцәырҵаанӡа, убарҭ аҭыԥқәа рҿы шьоукы ихацдыркхьаз сықәныҟәаны акәымкәа,
Ишану аиԥш: Уи иӡабхә зарымҳәацызгьы дырбап, измаҳацызгьы еилыркаап.
Абарҭ сахьырхамшәалаз иахҟьаны шәара шәҿы сзымнеикәа саанхеит.
Уажәшьҭа уаҳа исԥырхагоу ҳәа акгьы ыҟам, шәышҟа анеира сҭахижьҭеи акыр ахьҵуаз аҟнытә,
Испаниаҟа сандәықәло аамҭазы сышәҭаарц сгәы иҭоуп. Исҭахуп ҳаиниарц шәаргьы саргьы ҳгәазхара ҳаицгәырӷьаразы, нас, убрантә, сныҟәара иацысҵоит.
Уажәыҵәҟьа Иерусалимҟа сцоит, убратәи ацқьацәа рыбжьара ауазҳәаразы;
Македониеи Ахаиеи руааԥсыра Иерусалимтәи ацқьацәа рыбжьара иҟоу аӷарцәа рзы асадаҟы еизыргеит,
Уи дара рхала ирыӡбаз, иаԥшьыргаз ауп, уатәи ацқьацәа рҿаԥхьа ауал рыдны ирбоит. Анцәа Ҵабырг дыззымдыруа урҭ рылыԥхатә, рдоуҳатә зин ахьроуз аҟнытә, ирыхәҭоуп дара рахьтә ирылшо ацхыраара аҟаҵара.
Абри адҵа анынасыгӡалакь, еизыргаз асадаҟы анназгалакь ашьҭахь, Испаниаҟа сандәықәлаша аамҭазы, инамҩатәны шәара шәҿы снеиуеит.
Издыруеит, сара убра санышәҭаалакь, Христос илыԥха-игәыԥха нагӡаны ишшәоуа.
Иара абри аамҭазы, сашьцәа, Иҳақәиҭу Иисус Христос ихьӡала, Адоуҳа абзиабарала ахьӡала даара сшәыҳәоит, абри сымҩасықәԥараҿ ацхыраара сышәҭаларазы, Анцәа шәсызиҳәаларазы,
Иудеиаа ртәылаҿ Христос ихаҵара змам сҟәыблааны иҟаларазы, Иерусалимтәи ацқьацәа сныҳәаԥхьыӡ гәахәара рнаҭаразы,
Убасҟан гәырӷьарала шәара шәахь анеира сылшоит, шәаргьы саргьы убраҟа ҳаизыраҳаҭны ҳаԥсеицшьаразы, ус Анцәа иҭахны иҟалар.
Аҭынчра-абзиара Рынцәа дшәыцҟазааит. Амин.
Шәарҭ дышәсырдыруеит Кенхреитәи ауахәама адикәан-ԥҳәыс аеҳәшьа Фива:
Дшәыдышәкыл Иҳақәиҭу ихьӡала, ацқьацәа шрыдыркыло аиԥш, шәлыцхраа зегь рыла: лхаҭа жәпаҩык дрыцхраауеит, дрывагылоуп, саргьы убрахь снарылаҵаны.
Асалам сызрышәҭ Христос Иисус имаҵ аураҿы усзуҩцәас исымоу Прискиллеи Акилеи,
Урҭ рыԥсҭазаара сыхҭынҵара иазхиан, иҭабуп ҳәа разҳәогьы сара сымацара сакәым, ус рзырҳәоит Анцәа Ҵабырг дыззымдыруа руахәамақәа реиԥш, аҩнаҭақәа рҿы иҟоу урҭ руахәамақәа русзуҩцәа зегьы.
Асалам исҭоит акыр исзаԥсоу сҩыза Епенеҭ, Ахаиаҿ раԥхьаӡа акәны Христос иҵара ззылыԥхаз, издырыз.
Салам лымазааит гәык-ԥсыкала ишәзааԥсаз Мариам.
Среихырхәоит абахҭа исыцҭакыз Адроники Иуниеи, урҭ Апостолцәа рыбжьара аҭыԥ ҷыда ааныркылоит, сара саԥхьа Христос иҵара рыдыркылахьан.
Салам имазааит Иҳақәиҭу ихаҵараҿы бзиа избаз Амплиа.
Асалам изынасҭиуеит Урбан, Христос имаҵураҿы ҳусзуҩы, иара убас акыр исзаԥсоу Стахиа.
Христос ила иԥышәоу Апеллес сиеихырхәоит; убас Аристовул иҩнаҭа иаҵанакуа зегьы.
Сысалам имоуп Иродион, сара сҭахы; иара убас Наркисс иҩнаҭа иатәу зегьы Иҳақәиҭу изыразу.
Асалам рзынасҭиуеит Иҳақәиҭу гәцаракрала изыҟоу Трифенеи Трифоси. Убас гәык-ԥсыкала Иҳақәиҭу џьабаа рацәа изызбахьоу Персида.
Асалам имоуп Иҳақәиҭу имаҵураҿы иалкаау Руф, слеихырхәоит уи иан саргьы исану.
Асалам рысҭоит Асинкрит, Флегонт, Ерм, Патров, Ермиа, убас егьырҭ аишьцәа ахаҵаҩцәа.
Асалам рымоуп Филолог, Иулиа, Ниреи иаҳәшьеи иареи, Олимпан, убас урҭ ирыцҟоу ацқьацәа зегьы.
Шәара-шәара иԥшьоу гәыбылрала шәеихырхәала. Христос иуахәамақәа зегь рахьтә асалам шәымоуп.
Сшәыҳәоит, шәарҭ сашьцәа, ауахәама аиҩшара иазгәышьуа, зхаҵара шәоухьоу аҵара шәаҟәызҟьарц иашьҭоу ауаа хара шәрыцәгыларазы;
Урҭ змаҵ руа Иҳақәиҭу Иисус Христос иакәӡам, рымгәоуп изышьҭоу, ажәа ԥшӡала, ҩысҭаарала зеилцара маҷу ауаа хыхуа.
Шәара шәхаҵаратәы акәзар, уи зегьы еицырдыруеит; уи азы сагьшәеигәырӷьоит, аха исҭахуп ибзиоу, иҵоуроу зегьы ҟәыӷарала шәырзыҟазарц, ацәгьара шәмырӷыӷкырц.
Лассы аҭынчреи абзиареи Рынцәа аҩысҭаа дыцҟьа-шәҟьа шәҿаԥхьа асаара дышьҭеиҵоит. Иҳақәиҭу Иисус Христос игәыбылра шәзылыԥхааит! Амин.
Асалам шәзынарҭиуеит сусзуҩы Тимофеи, иара убас сҭынхацәа иреиуоу Луци, Иасон, Сосипатр.
Сара, абри зыҩуа Терти, Иҳақәиҭу иҿы сыҟазаарала сшәеихырхәоит.
Зысасдкылара схы иасырхәо Гаи, иара убас ауахәама иалахәу зегьы шәеихырхәоит. Асалам шәымоуп убас ақалақь ахазынаҭра аиҳабы Ерасҭеи аешьа Кварти рахьтә.
Иҳақәиҭу Иисус Христос илыԥха шәымазааит. Амин.
Апостол павел коринфаа ирзишьҭыз актәи
Анцәа игәаԥхарала Иисус Христос Иапостолс иааԥхьоу Павели аешьа Сосфени рахьтә,
Христос Иисус ила ирлашоу, Коринф иҟоу Анцәа иуахәама иаҵанакуа, иарбан ҭыԥзаалакь, убраҟа аума, абраҟа аума ирықәынхо Иҳақәиҭу Иисус Христос ихьӡ ала ааԥхьара зманы зхы зыԥхьаӡо
Ҳаб Анцәеи Иҳақәиҭу Иисус Христоси рахьтә лыԥха шәымазааит, мышхәыбзазала шәыҟазааит.
Ааԥсарада Анцәа иҭабуп ҳәа иасҳәоит Иара иахьтә Христос Иисус ила ишәаҭәашьоу алыԥха-агәыԥхазы,
Избан акәзар Иара ибзоураны иарбан ажәазаалакь, иарбан дырразаалакь рыла шәбеиоуп,
Убарҭ рылшарала Христос дызлаҟаз, дыззышаҳаҭыз рыла шәыбзазауеит,
Убри аҟнытә Иҳақәиҭу Иисус Христос иаара шәаназыԥшу аамҭазы, ишәымам-ишәаҭәашьам доуҳатә ҳамҭак ыҟам,
Убас еиԥш ала аҟазаара шәара шәиаша-ҵабыргра шьақәнарӷәӷәоит, Иҳақәиҭу Иисус Христос данылбаауа аҽны ҽыԥныҳәа змам, хара здым шәакәны шәиԥнагалоит.
Иԥа Иисус Христос иахь ааԥхьара шәызҭаз Анцәа шәзықәиргәыӷыз анагӡара дазхиоуп.
Сашьцәа, Иҳақәиҭу Иисус Христос ихьӡала сшәыҳәоит, ишәҳәо шәажәа акызарц, шәыбжьара хаз-хазы, шәеиҟәша-еиҟәшаны шәҟамларц, доуҳак аҿы, хәыцырҭак аҿы шәеилаҵәаны шәыҟазарц.
Шәара-шәара ишәыбжьоу аимакқәа, аиҿыхарақәа ртәы, сашьцәа, Хлои иҩнаҭа иаҵанакуа рахьтә исаҳаит.
Сызҿу сара Павел ситәуп, сара Аполлос ситәуп, сара Кифа ситәуп, сара Христос ситәуп ҳәа шәыҩнуҵҟа аҭыԥ змоу аимакқәа, аиҟәшарақәа роуп.
Мшәан Христосгьы хаз-хазы иҽишама? мамзаргьы, издыруада, шәара шәзыҳәан аџьар иаддырҟацалаз Павел иакәзар? ма Павел ихьӡала акәзар шәышӡааху?
Анцәа иџьшьаны, Криспи Гаиеи рыда шәара шәахьтә уаҩы дӡаасымхыц,
Убри аҟнытә сара сыхьӡала иӡааху иакәушәа аӡәгьы ҳәашьа имам.
Ааи, Стефан иҩнаҭа иаҵанакуаз ӡаасхит; уаҳа даҽаӡә дӡаасхит ҳәагьы сыҟам.
Мшәан Христос дызсыԥхьаз аӡӡаахра амҩаԥгаразы акәӡам агәырӷьажәа рыларҵәаразы ауп, уи шымҩаԥгалатәугьы ауаа ражәа-рҳәахьа иаҿганы акәым, ус акәны иҟазҭгьы, Христос иӡӡаахратә џьар ҵакыдахон.
Еиқәырхашьа змам, иҭахараны иҟоу ауаа шахәаԥшуала аџьар аӡбахә алацәажәара гаӡароуп, хагароуп, аха ҳарҭ, еиқәхараны иҟоу ҳзы, уи Анцәа имч-илшара, илыԥха ирдыргоуп.
Избанзар иануп: аҟәыӷацәа рҽырҟәыӷара ҭасырхоит, хшыҩзцарала адунеи еилызкаауа рыхшыҩзцара мап ацәыскуеит.
Дабаҟоу аҟәыӷа? дабаҟоу ашәҟәдырҩы? ари аамҭа азхәыцҩы, аҭҵааҩы? Анцәа ари адунеи шьҭаханы ишыҟоу, ашьара ишықәҟьахьоу ҳалаимырԥшӡаци?
Анцәа адунеи иаҭәеишьаз аҟәыӷарала Уи инцәахәра, идуура аилкаара ианазымгәышь, иӡбеит ирылаҳарҵәо иҵара гаӡа иазыӡырҩуа, ахаҵара зауа еиқәирхарц.
Иудеиаа ракәзар, аханатә аџьашьатәқәа рылаԥшра иазхьуан, Абырзенцәа аҟәыӷара ашьҭкаара иашьҭан;
Ҳара аџьар икыддырҟацалаз Христос изы ҳуазҳәауеит, уи иӡбахә Иудеиаа рзыҳәа узырҩашьо акоуп, уаршьацәхныслоит, Абырзенцәа рзы гаӡароуп, хагароуп.
Анцәа дзыԥхьаз, дхазҵаз Иудеиаа, мамзаргьы Абырзенцәа рзы Христос Анцәа имч-илшареи иҟәыӷареи дрылаҟоуп;
Мшәан Анцәа иааирԥшуа агаӡара ауаа иаадырԥшуа аҟәыӷара аҵкыс иабанӡеиҳау, Анцәа иԥсыҽрақәа ауаҩытәыҩса имчилшара аҵкыс заҟа еиҳаузеи, заҟа иӷәӷәоузеи.
Сашьцәа, ишәгәалашәыршәа Анцәа даншәыԥхьаз аламҭалазы шәшыҟаз: имаҷҩын шәыбжьара иҟәыӷаз, зымч-зылшара наӡаз, иӷәӷәаз, имаҷҩын доуҳала иҳаракыз, инагаз;
Аха Анцәа ари аԥсҭазаараҿ имаџьаназ, иҟәыӷамыз алихит иҟәыӷоу ҳәа иԥхьаӡоу аҿаԥҽразы, арԥхашьаразы; еиҳа икәадаз, имчыдаз рылиԥшааит, еиҳа иӷәӷәоу ҳәа иԥхьаӡоу хьымӡӷ аргаразы, аҿаԥҽразы;
Анцәа ари адунеи аҿы уаҩы ибарҭамыз, иларҟәыз, акгьы иаԥсамыз, ихьысҳаз рыликааит уаҩ ибарҭаз, акыр иаԥсаны иҟоу ҳәа изхәаԥшуаз раԥыхразы,
Анцәа иҿаԥхьа иарбан цәеижьзаалакь, дарбан уаҩԥсызаалакь рхы иҩаханы имыҽхәаразы.
Иара ибзоураны шәара уажәы Христос Иисус шәицҟоуп, Уи Иара иҟәыӷара, ииашара, ицқьара далаҳбаауеит, дызлаҟоу далаҟаны даабоит, еиқәырхаҩыс дҳамоуп,
Ишану аиԥш иҟаларазы: аҽхәара иазгәышьуа, уҽхәала Иҳақәиҭу ила.
Шәара санышәҭаауаз аамҭазы, сашьцәа, Анцәа ииаша-ҵабырг иазкыз суаз ажәа аԥшӡареи аҟәыӷареи рыла ихыркымызт,
Шәара шәыбжьара саныҟаз, аџьар икыдырҵаз Иисус Христос иӡбахә ада даҽак схы азысышьҭыр сҭахымызт;
Сара шәара шәҿы снеит иԥсыҽыз, Анцәа иҿаԥхьа аҟәара-аҟәара ҳәа еиҵасуаз, ишәаӡыӡоз аӡә иаҳасабала.
Сажәеи суази мчхара зларымаз ауаҩытәыҩсатә ҟәыӷареи уи иажәақәа разхаҵареи рыла акәмызт, урҭ ӷәӷәан адоуҳа иаанарԥшуаз амч-алшарала,
Шәарҭ ишәымоу ахаҵара уаҩытәыҩсатә ҟәыӷарала акәымкәа, Анцәа илшарала ишьақәырӷәӷәахаразы.
Ҳарҭ ишәхьоу-иҭышәынтәалахьоу рыбжьара аҟәыӷара рылаҳарҵәоит, аха уи аҟәыӷара ари адунеи иахшаз, уи аҿы амчра змоу рахьтә иаауа акы акәым, ус еиԥш иҟоу аҟәыӷара мышк-ахамышк аҵыхәан инықәба, иниаӡааны ицараны иҟоуп,
Ҳара ҳазлацәажәо имаӡоу, аҵанӡа иҵәаху Анцәа иҟәыӷара ауп, уи иахьа уажәраанӡа иҵәахын, аха адунеи аншаха инаркны Анцәа ҳахьӡ-ҳаԥша иазыԥҵәаны имаз акы акәын,
Ари адунеи аҿы амчра зманы иҟоу ауаа уи рзеилымкааит; еилыркаазҭгьы, урҭ хьӡи-ԥшеи рыла иҭалаҳау Иҳақәиҭу дкыдҵаны дыршьрымызт.
Аха, ишану аиԥш: Анцәа бзиа иибо ирызирхиаз блакы иамбацт, лымҳак иамаҳацт, гәыки-ԥсыки ирзеилымкаацт.
Анцәа урҭқәа Иара Идоуҳала иаҳзааиртит, избан акәзар уи Адоуҳа зегьы адыруеит, Анцәа иҟәыӷара ҵауларас иамоу абарҭоуп.
Ауаҩы игәы-иԥсы рҿы иҟоу, дзызхәыцуа иара илоу адоуҳа аиԥш издырраны иҟада? Убас Анцәа иҿгьы: Уи дзызхәыцуа, игәыиԥсы ирҭоу Инцәаратә Доуҳа ишадыруа аиԥш аӡәгьы издырам.
Аха ҳарҭ иҳадаҳкылаз ари адунеи адоуҳа акәым, Анцәа иахьтә иаауа Адоуҳа ауп Иара иҟнытә ҳамҭас иҳауа зыԥсоу аадыруазарцы, иеилаҳкаауазарацы,
Ҳарҭ абри атәы ауаа ирылаҳарҵәоит ҿырҳәала иҵоу уаҩытәыҩсатә ҽырҟәыш цәажәарала акәымкәа, Адоуҳа Цқьа иҳаҵанаҳәаз, иаҳнарҵаз ажәақәа рыла, доуҳа змоу доуҳала.
Адоуҳа злам ауаҩы Анцәа Идоуҳа ианаҳәо адкылара илшом, уи хшыҩдараны иԥхьаӡоит, ҵакыс иамоу атәгьы изеилкаараны дыҟаӡам, уи аилкаара-алацәажәара адоуҳа зҭаху акоуп, уи ала иазнеитәуп.
Доуҳала иҟоу ауаҩы зегь еиликаауеит, зегьы дырзыӡбар, дрылацәажәар илшоит, иара ихаҭа илацәажәара аӡәгьы имчхарам.
Иҳақәиҭу иҟәыӷаратә акәзар, уи аилкаара, алацәажәара зымч ақәхахьада? Ҳара иҳаҭәашьоу Христос иҟәыӷара ауп.
Сара исылымшеит, сашьцәа, адоуҳа змоу шьоук реиԥш шәацәажәара, сшәацәажәон цәеижьла иҟоу, ажәытә гәнаҳарақәа рцәаҩа иаҵоу, Христос исабицәоу шьоук раҳасабала.
Хшын сара ишәсыржәуазгьы, избан акәзар даҽа чаӷьа ӷәӷәак, чаӷьа мчык адкылара, албаадара усҟан шәара шәазыхиамызт, усҟан акәым иара иахьагьы шәазыхиам;
Избанзар шәара макьана ацәеижь агәаҳәара ауп еиҳа шәызтәу. Шәыҩнуҵҟа, шәара-шәара шәыбжьара ашьыцра, аимак-аиҿак, аизыразымрақәа аҭыԥ рымазар, цәеижь ҵасӡами шәара еиҳа шәызтәу, уаҩытәыҩсатә цәаҩала акәӡами шәхы шымҩаԥыжәго?
Шәара шәахьтә аӡә Павел ситәуп, егьи Аполлос ситәуп ҳәа ианықәгылауа аамҭазы, цәеижьтә усӡами абарҭқәа шәзырҟаҵо?
Дызусҭада Павел? дызусҭада Аполлос? Урҭ маҵуцәоуп, уаҳа даҽакы иалаҟам, дара рыбзоурала ауп, доусы, хаҭа-хаҭала, иахьынӡашәылшоз аиԥш Иҳақәиҭу дшазхашәҵаз.
Сара еиҭасҳауан, Аполлос аӡы аҵеиҭәон, аха изааӡоз, иаззырҳауаз Анцәа иакәын;
Убри аҟнытә ихадоу иеиҭазҳауеи аӡы аҵазҭәои ракәым урҭ зҿу акымзарак аанагом Анцәа иоуп зегьы знапы иаку, аизҳара рызҭо.
Еиҭазҳауеи аӡы аҵазҭәои гәҭакык иднарҟаҵоит, доусы иџьабаа зеиԥшроу алагьы аҳамҭа иоуеит.
Ҳарҭ Анцәа иусзуцәа ҳакәны ҳаҟоуп, шәара Уи имхурсҭақәа, иргыламҭақәа шәоуп.
Анцәа исаҭәеишьаз алшара иабзоураны, сара ауасхыр ашьҭаҵара сылшеит, уи ацҵара аргылара анагӡара иаҭәахоит даҽаӡәы; аха дарбанзаалакь игәцаракны имазароуп иргылараны иҟоу ширгылаша.
Избанзар ауасхыр шьҭа даҽаӡәы ишьҭеиҵарц ахәҭаӡам, уи шьҭоуп, иҟоуп, Уи Иисус Христос иоуп.
Абри ауасхыр аҿы аргылара мҩаԥгахар алшоит ахьы, араӡны, акыр иаԥсоу ахаҳәқәа, аҵла, аҭәа, мамзаргьы аисыр ирылхны,
Аха, аҵыхәтәан, игылоит убас еиԥш иҟоу амш доусы иргылаз ширгылаз анеилкаахо аамҭа, уи аҽны зегьы мцала иԥышәахоит, абри амца доусы иргыламҭа зеиԥшроу шьақәнаргылоит.
Аргыламҭа еиламҳазар аргылаҩ аҳамҭа иаҭәашьахоит.
Ус акәымкәа доусы дызҿыз иус блызар, иццышәхазар усҟан зегь ицәыӡуеит; ихаҭа деиқәырхахоит, аха деиқәырхахоит амца ихыжьны, амца далганы.
Ишәзымдырӡои мшәан шәарҭ Анцәа иныҳәарҭа шәаҩызаны шәшыҟоу, Анцәа Идоуҳа шышәдоуҳау?
Анцәа иныҳәарҭа, Уи ихан хьыҵәца еилаԥызххаауа ауаҩы Анцәа дахьирхәуеит, избанзар Анцәа иныҳәарҭа ԥшьоуп, цқьаҭыԥуп; шәара шәоуп убри ацқьа ҭыԥ.
Аӡәгьы ухы умжьан, умҩашьан: ари адунеи ҟәыӷарала иқәу аӡә соуп ҳәа згәы иаанаго агаӡара, ахшыҩдара иҽырзыҟаиҵалааит, урҭ рымҩа данысааит, иаша-ҵабыргла иеибыҭоу, иҟәышу аӡә иакәны дҟаларазы.
Избанзар адунеи аҟәыӷара Анцәа иҿаԥхьа гаӡарак аиԥш ишьоу акоуп, убри азы ауп абас аиԥш занугьы: аҟәыӷацәа раҩысҭаарақәа рыҵихуеит.
Иара убас: Иҳақәиҭу идыруеит аҟәыӷа иҽырҟәыӷарақәа акгьы иаԥсам ракәны ишыҟоу.
Убри аҟнытә ауаа сырҽхәоит, иуааԥсыратәу ӡырызгоит ҳәа аибарҽхәара шәазымгәышьын, избан акәзар зегьы шәара ишәтәуп:
Павел иоума, Аполлос иоума, мамзаргьы Кифа иакәыз, убас ари адунеи, аԥсҭазаара, аԥсра, ҳазҭагылоу аамҭа, иҟалаша аамҭа абарҭқәа зегьы шәара ишәтәуп,
Шәара шәхаҭақәа Христос шәитәуп, Христос иакәзар Анцәа иитәу иоуп.
Абасала, дарбанзаалакь ҳара ҳидикылароуп, ҳаидыруазароуп Христос имаҵуцәоу, имаӡа змадоу, иҩныргылара иалахәу шьоук раҳасабала.
Аҩныргылара заҭәашьоу дарбанзаалакь агәрагара иаԥсоу аӡәы иакәны дыҟазароуп.
Сара даараӡак хьаас исымам шәара шәоума, даҽа шьоук роума сара сзы гәаанагарас ирымоу, ишсыхцәажәо; схаҭагьы схы ӡбаҩыс самам.
Зыламыс цқьоу аӡәы сакәны схы збоит, аха ари иаанагом харак сыдны схы сыԥхьаӡом ҳәа; Иҳақәиҭу иоуп ӡбаҩыс исымоу.
Убри аҟнытә заа, шәаԥыҩланы акагьы шәмыӡбан, Иҳақәиҭу иаара шәазыԥшыз, Уи имаӡаны иҟоу зегьы лабҿабеитәуеит, ауаа рхы-ргәы иҭаҵәаху, алашьцара иагәылакны ирымоу хитуеит, иаргамеитәуеит, убасҟан Анцәа доусы ихәҭоу-иаҭәоу аџьшьарақәа риҭоит.
Араҟа, сашьцәа, шәара шәаҳаҭыр азы сызҿу схы аӡбахә, убас Аполлос иӡбахә зцәырызго шәаҳҿыԥшразы ауп, аҟәыӷара шәамҽханакны, шәеицлабны аҩыра иану иаԥганы иуаҩытәыҩсатәиу шәыхнамхразы.
Мшәан шәара егьырҭ шәызлареиԥшыми? Иарбану даҽа шьоук рахьтә ишәмоуз, шәара ишәтәны ишәымоу? Ус еиԥш ала ишәоуз ыҟазар, изаҭахузеи уи шәмоузшәа аҽхәара?
Иахьа шәара зегьы шәымоуп, шәыхәдацәаҟынӡа зегьы шәрылатәоуп шәаҳцәахеит ҳара ҳалымкаа. Ееҳ, ишԥассирхарыз, шәарҭ, ииашаҵәҟьаны, аҳра иаԥсоу шьоук шәакәны шәыҟазҭгьы, усҟан ҳарҭгьы шәара ҳнашәывамгыларыз, аҳра еицҳамазаарацы!
Сара убас сгәы иаанагоит, Анцәа ҳарҭ аҵыхәтәантәи иаашьҭымҭацәа зегьы ҳарбарц-ҳраҳарц ашьразы иеилаиргылаз шьоук ҳакәны ҳаҟоушәа, избанзар адунеи зегьы, Амаалықьцәа зегьы, ауаа зегьы ицәыԥҽыгахаз шьоук реиԥш иаҳзыԥшуп.
Ҳарҭ Христос иаҳаҭыр азы ахшыҩ ҳалыхәдахеит, шәара шәакәзар, Христос иҿы ҟәыӷарала шәыҟоуп; ҳара ҳаԥсыҽқәоуп, шәара, шәыӷәӷәақәоуп; шәара шәыбзырӡы рҳәоит, ҳара ҳцәа ԥырҽуеит.
Аханатә аахыс, иахьа уажәраанӡагьы, ҳамлакуеит, ҳӡышоит, зны-зынла иаҳшәаҳҵоуҵәҟьа ҳауам, ҳладырҟәуеит, ҩныдагәарада, ҳгәеи-гәеиуа амҩақәа ҳарнуп,
Махәҿала аус аауеит, аџьа хьанҭа ҳаҵоуп. Ҳаныршәиуа аамҭазы ҳазшәиуа ҳныҳәоит; иаҳзыӷьашкны ҳаԥхаҵа иҳашьҭоуп ҳалаӡоит;
Ҳдырџьоит, бааԥсшәа иҳахцәажәоит ҳара бзиарала аҭак ҟаҳҵоит, иаҳныҳәоит, ари адунеи азы ҳара ҟьамсарк ҳаҩызоуп, иццышәхахьоу шьоук ҳауп, уи азқәа ҳаианархахьеит.
Сара абарҭқәа ртәы зызыҩуа ихьымӡӷышәшьаразы акәӡам, мап, исҭахуп, гәы цаҳә-цаҳәла сыззыҟоу схәыҷқәа, шәгәышәҽанысҵаразы, ишәеилсыркааразы.
Христос ихьӡала ишәылабжьо зықьҩыла арҵаҩцәа шшәызгылоугьы, ишәымоу абацәа маҷуп: сара Христос Иисус ихьӡала, Иара иажәабжь бзиа абзоурала шәара ишәабу аӡә сакәхеит сара шәсыхшароуп.
Убри аҟнытә гәык-ԥсыкала сшәыҳәоит: ҿырԥштәыс сҟашәҵа, сара Христос ҿырԥштәыс дышсымоу аиԥш.
Убри азы Тимофеи дышәзынасышьҭуеит, Иҳақәиҭу иҿы бзиабарала, гәрагарала сыззыҟоу сԥа, уи шәара ишәзеиҭеиҳәап Христос Иисус иахь инагоу сымҩа аӡбахә, иара убас уахәамас иҟоу зегьы рҿы ахаҵара шрыласырҵәо, сышуазҳәауа ртәы.
Шәареи сареи ҳаибамбеижьҭеи шәара шәахьтә шьоукы ахамаԥагьара риааит, иахнаԥаацәеит;
Аха лассы сышәҭаауеит ус Иҳақәиҭу иҳәахьазар усҟан иара убраҟа иԥысшәап убарҭ ахамаԥагьацәа злаҽхәо ажәала мацара акәу, мамзаргьы аус аҿы акыр иаԥсаны иҟоу.
Избан акәзар Анцәа Иаҳра ахы злаанарԥшуа усла ауп, ажәала акәымкәа.
Шәхала иалышәх еиҳа еиӷьашәшьауа: аҟамчы кны снеиру, мамзаргьы бзиабарала сышәҭаарц шәҭаху?
Ииаша-ҵабыргу ак аҳасабала ҳара ҳҟынӡа иааӡеит шәыбжьара, Анцәа Ҵабырг дыззымдыруа рҿыҵәҟьа зеиԥш уԥымло акалҭшьҭаныҟәара, аламысдара аҭыԥ шаиоуз: убас, арԥыск иаб иԥҳәыс хатә ԥҳәыск лаҳасабала дышимоу.
Арахь, шәара шәакәзар, шәхамаԥагьахеит, ишәыхәҭоу инеимаҭәаны аҵәыуара ацынхәрас, абас еиԥш ала иныҟәаз шәааигәара данынашәмышьҭша, даншәылышәцаша аамҭазы.
Цәала-жьыла убра, шәара шәҿы сшыҟамгьы, доуҳала шәара ишәыцҟоу аӡә иаҳасабала, абас ҟазҵаз ауаҩ шәышизныҟәашатә абас еиԥш ала исыӡбеит:
Иҳақәиҭу Иисус Христос ихьӡала зегь шәанеизо, саргьы убра доуҳала саншәыцҟоу аамҭазы, Иҳақәиҭу Иисус Христос илшарала,
Абри ауаҩ аҩысҭаа диҭазааит, ицәеижь иамоу агәаҳәарақәеи иареи цҟьа-шәҟьахаразы Иҳақәиҭу Иисус Христос иӡбарамш анааиуа аамҭазы уи идоуҳа еиқәхаразы.
Ааи, шәызлаҽхәо ҳәа акгьы шәымам. Шәара ишәзымдырӡои мшәан, ҵәырса маҷк амажәа зегьы шарҵәуа?
Мап ацәышәк, ишәырҿыц акыр зхыҵуа, заамҭа цахьоу аҵәырса, шәарҭ ишшәыхәҭоу аиԥш, иҿыцу, ҵәырса зҭахым мажәаны шәҟаларазы, Ҳамшаԥ Ӡатә Христос ҳара ҳауп дызхыԥсааз, дызхыршьааз.
Убри аҟнытә ҳныҳәа ибжьысу, ибзиам, аҩысҭаа дызхарахахьоу жәытә ҵәырсала акәымкәа, ацқьареи аиашареи иртәу, иҵәыҵәым мажәала иазгәаҳҭап.
Сышәҟәы аҿы сшәыҳәахьан зых ҳаҭыр ақәзымҵо ауаа, акалҭшьҭаныҟәацәа шәырҿымцааларц;
Абри аамҭазы адунеи иқәу аламысдақәа, акалҭшьҭаныҟәацәа зегьы сырҿым, ма ҩысҭаарала аԥара зырҳауа аԥсымҭәқәа рыӡбахә сымам, мамзаргьы амҵарсцәа, Анцәа Ҵабырг дыззымдыруа уҳәа срылалом, урҭ зегьы сырзааҭгыло салагар, ари адунеи шәықәҵыр акәхоит.
Сара изыҩуаз сшәашьоуп ҳәа иажәа хыркуа, арахь аҳалира, акалшьҭаныҟәара, аҳаҭырдара ирхамшәало, иԥсымҭәу, Анцәа Ҵабырг дыззымдыруа рныхақәа ирымҵахырхәо, мыцла еибарку, аҩыжәра иаанахәаз, мамзаргьы аҵарҭышагацәа шәрҿымцаалан ҳәа ауп. Ус еиԥш иҟақәоу акыррыцфараҵәҟьагьы иаԥсам.
Ҳанҭыҵ иҟоу ауаа рхымҩаԥгашьа сара исусума? Шәарҭгьы ҳаҩнуҵҟа иатәу ракәӡами зус шәыӡбалаша?
Ҳанҭыҵ иҟоу ракәзар урҭ Анцәа ӡбаҩыс дрымоуп. Абас, шәара шәыҩнуҵҟа ибааԥсны ишәылоу шәԥырыжәга.
Шәарҭ шәеимакқәа, шәара-шәаралатәи шәеизыҟазаашьақәа, ацқьацәа ракәымкәа, ахаҵара змам ауаа ӡбатәыс рыҭара злашәгәаӷьуазеи?
Шәара ишәзымдырӡои адунеи ӡбаҩцәас иамоу ацқьацәа шракәу? Шәара шәхаҭақәа адунеи ӡбаҩцәас азыҟалара шәазхиазар, ишәылымшаӡои ишәыбжьоу аимак маҷ-саҷқәа шәара-шәара шәыҩнуҵҟа рыӡбара?
Шәарҭ ишәзымдырӡои амаалықьцәа рус аӡбара азин ҳаураны ҳшыҟоу? ус акәзар рацәак зҵазымкуа есааиратәи ҳабзазаратә усқәа ҳара ҳхаҭақәа иаҳзеилмырго ҳаҟоума?
Шәара шәыбжьара иҟоу аимакқәа реилыргара ауахәама аҿаԥхьа акгьы иаԥсам ауаа рнапы ианышәҵоит.
Шәзырԥхашьаша ак акәны исҳәоит: мшәан шәара шәыҩнуҵҟа ахаҵара змоу аишьцәа реимак-еиҿакқәа рҭыԥ ақәҵара зылшаша ҟәыш дшәылаӡами?
Шәарҭ, аишьцәа, шәара-шәара аӡбарҭақәа рахь шәкылеибагоит, шәус зыӡбауагьы ахаҵара змам ауаа роуп.
Шәара-шәара шәеизашшрақәа ракәзаргьы шәаҳаҭыр лазырҟәуа акоуп. Еиӷьӡами, ишәыхьыз шшәыхьыз, шәгәынхара шышәгәынхароу иааныжьзар? ишәыгу шшәыгу иаанхар, шәанышәар, шәалаӡар?
Арахь шәара шәхаҭақәа шәашьцәа ргәы ншәырхоит, ирымоу рцәыжәгоит.
Мшәан шәарҭ ишәзымдырӡои агәнаҳа иаҵоу ауаа Анцәа Иаҳра рбараны ишыҟам? Шәгәышәҽаныз, шәхы шәымжьаразы: зых ҳаҭыр ззақәымҵо, ламысдарала иҟоу, Анцәа Ҵабырг дыззымдыруа рныхақәа иреихырхәо, зхәымџьар иақәиҭу, мамзаргьы ахацәа ирыҿцаауа ахацәа,
Убас аӷьычцәа, аԥсы қым-қымцәа аҵарҭышагацәа, аҩыжәцәа, абызхәаԥсақәа, амҵарсцәа Анцәа Иаҳра роураны иҟам.
Шәарҭ шәахьтә шьоукы абраҟа зыӡбахә ҳәоу злаҟаз шәалаҟан; аха шәара шәӡаахын-шәыԥшьан, Иҳақәиҭу Иисус Христос ихьӡ алыԥхарала, Ҳанцәа Идоуҳала шәырҵабыргын, шәыгәнаҳарақәа шәхыхын.
Сара зегьы рзин сымоуп, аха урҭ зегьы ихәарҭоу ракәны иҟам; зегьы рзин сымоуп, аха абри аамҭазгьы мчхарак сықәмыӷәӷәозароуп.
Афатә амгәазы иҟазароуп, амгәагьы афатә азы; аха Анцәа рыҩбагьы иҟамыз ак еиԥш иаԥихуеит. Ацәеижь заԥҵоу абжьысрақәа, аҳалирақәа ихырхразы акәым, уи аԥҵоуп Иҳақәиҭу изы, Иҳақәиҭу иакәзар даԥуп ацәеижь азы.
Анцәа имчхарала Иҳақәиҭу аԥсцәа рахьтә диргылеит, Уи убасҵәҟьа ҳара ҳабзатәра-ҳаргылара илшоит.
Шәарҭ ишәзымдырӡои шәцәеижь Христос ицәеижь иахәҭакны ишыҟоу? Нас сара Христос ицәеижь ахәҭак ганы, иамхны абжьысра, акалҭбааԥсра излазыскрызеи? Уи аҩыза бзанҵык иҟалараны иҟам!
Шәарҭ ишәзымдырӡои зкалҭ бааԥсу аԥҳәыси уи зыҽлыдызҵо ахаҵеи цәеижьк шеицроуа, цәеижькны ишеицыҟало? Избанзар уи атәы абас еиԥш ала иануп: ҩыџьа цәеижьк еицроуеит.
Иҳақәиҭу ицҟало ауаҩы Уи доуҳак аҿгьы дицҟоуп.
Абжьысра, акалҭбааԥсра шәхы рцәышәыхьча; ауаҩы иҟаиҵо егьырҭ агәнаҳарақәа зегьы ицәеижь иадҳәалам, уи анҭыҵ иҟоуп, акалҭбааԥсра акәзар, гәнаҳак аҳасабала ицәеижь иаҿагылоу акоуп.
Шәара ишәзымдырӡои шәцәеижь Анцәа ишәиҭаз, ишәаҭәеишьаз Аԥсы Цқьа дызлоу ԥшьаҭыԥны ишыҟоу, шәарҭгьы зхы мацара иашьҭам шшәакәу?
Шәара акырӡа зыхҭынҵоу хәыԥсала шәҿыхуп. Убри аҟнытә шәгәы-шәыԥсаҿы, шәцәеижь аҿы иҟоу Анцәа ибзырӡажәа шәҳәала, Иара иоуп шәцәеижь зтәу.
Сышҟа зыӡбахә шәҩыз аҭаацәаратә ԥсҭазааратә акәзар, еиӷьуп ахаҵа аԥҳәыс дизымдыруазар.
Аха акалҭбааԥсра аҽацәыхьчаразы иамҩоуп дарбан хаҵазаалакь ԥҳәыс димазарц, аԥҳәысгьы ахаҵа.
Ахаҵа иԥҳәыс дылгәаԥхартә аиԥш иҽааирԥшлароуп, убас еиԥш ала дныҟәалароуп аԥҳәысгьы.
Аԥҳәыс лцәеижь лара лымацара дақәиҭым, лымацара илтәым лхаҵеи лареи еицыртәуп, иара убас ауп ахаҵа ицәеижьгьы иԥҳәыси иареи еицыртәуп.
Аҽеизааигәатәра мап ацәышәымклан, ачгара шәаныҵои аныҳәарақәеи раан акәымзар, урҭ рышьҭахь ҩаԥхьа шәҽеизааигәашәтәла, аҩысҭаа шәҽынкылара ԥимшәаразы.
Аха ари атәы бжьагарак аҳасабала ауп сшалацәажәо, ишәыдысҵоны акәӡам.
Избан акәзар исҭахуп ауаа зегьы сара исеиԥшны иҟазарц; аха доусы Анцәа иахьтә иара иааԥхьара, иазыҟаҵара имоуп, аӡәы абас, егьи даҽакала.
Исҭахын ҳәса змам ахацәеи аҳәса еибацәеи аҭаацәара иаламларц: сара сшыҟоу иҟазарц;
Аха ус еиԥш ала аныҟәара, уи аҩыза аҽынкылара рылымшозар аҭаацәара иалалааит; ари еиҳа еиӷьуп, уцәаныррақәа уеиларбылуа, уҽузнымкыло уҟазар аасҭа.
Аҭаацәаратә ԥсҭазаара иалалаз ирызкны, ари зҳәо сара сакәым, Иҳақәиҭу иоуп абас еиԥш иҟоу адҵа ҟазҵо: аԥҳәыс лхаҵа дилымҵыроуп;
Дилҵыр, уаҳа хаҵа дымцакәа даанхароуп, мамзаргьы ҩаԥхьа лхаҵа динаалароуп, ахаҵа иакәзаргьы убас иԥҳәыс даанимыжьроуп.
Егьырҭ зегьы ирызкны, арҭ ажәақәа зтәу Иҳақәиҭу иакәым, сара соуп: аишьцәа-ахаҵаҩцәа рыбжьара ԥҳәысыс ахаҵара змам дызмоу, лхаҵа дицҟазарц лҭахызар, ахаҵа ус еиԥш иҟоу аԥҳәыс длылмҵыроуп;
Иара убас, ахаҵара змам ахаҵа иԥҳәысгьы, лареи иареи еицыҟазарц иҭахызар, усҟан аԥҳәыс лхаҵа дилымҵыроуп.
Избан акәзар ахаҵара змам ахаҵа ахаҵара змоу аԥҳәыс лыла иҽиԥшьоит, иҽирыцқьоит, ахаҵара змам аԥҳәыс ахаҵара змоу лхаҵа ила лҽылыԥшьоит, лҽылрыцқьоит; шәыхшара рзыҳәангьы ус еиҳа еиӷьуп, ус анакәымха, урҭ ԥшьамкәа иаанхоит, егьыс ала урҭгьы цқьахоит, иԥшьахоит.
Ахаҵара змам ахаҵа иԥҳәыс длылҵырц иҭахызар длылҵааит; абри аамҭазы аешьа иоума, аеҳәшьа лоума, иҿазҳәо ҳәа акагьы ыҟам; Иҳақәиҭу мышхәыбзазаралатәи аҟазаарахь дрыԥхьоит.
Нас, аԥҳәыс, бақәымгәыӷӡои бхаҵа иеиқәырхара былшап ҳәа? Мамзаргьы уара, ахаҵа, уԥҳәыс дыузеиқәмырхари?
Аха, абри аамҭазгьы, дарбанзаалакь Анцәа ишизаликааз, Иҳақәиҭу иаҭәеишьаз, ааԥхьарас изыҟаиҵаз дацныҟәааит; абри атәы уахәамацыԥхьаӡа абас аиԥш ала ирыдысҵоит.
Ахаҵара аниҭаауаз аамҭазы заԥхьатә хырсахьаз ауаҩы иаԥхьатә шхырсахьоу атәы имӡааит; ааԥхьара аниоуаз аамҭазы заԥхьатә хсамыз ауаҩы аԥхьатәхсара иҽазимкааит.
Уаԥхьатә хсоу ихсаму изаҟаразаалакь акы аанаго иҟаӡам, аус злоу ауаҩы Анцәа иҳәахьақәа шынаигӡо ауп.
Уарбан уаҩԥсызаалакь ааԥхьара-ахаҵара ануоуаз аамҭазы ушыҟаз аиԥш ала уҟазааит.
Уи ануҭаауаз тәыс иҟаз аӡә уакәзар, цәыԥхашьара аҭахӡам; аха абри аамҭазгьы, зых иақәиҭу уаҩԥсны аҟазаара узалыршозар еиӷьуп уазааԥсар.
Избанзар иудыруазааит, ааԥхьара зауз атәы, уи Иҳақәиҭу изы зых иақәиҭу уаҩуп, иара абасҵәҟьа Иҳақәиҭу иааԥхьара зауа зых иақәиҭу ауаҩы Христос итәы ҳәа дыԥхьаӡоуп.
Шәарҭ акырӡа иаԥсоу хәыԥсала шәҿыхуп нас уаҳа тәыс ауаа рҟны шәҽыҟашәымҵан.
Сашьцәа, Анцәа иҿаԥхьа узусҭазаалакь ааԥхьара ануоуаз аамҭазы ҭагылазаашьас иумаз ала уҟазааит.
Ҭаацәаратә ԥсҭазаарада аҟазааратә акәзар, уи иазкны Иҳақәиҭу иахьтә дҵа сымам, аха Уи иҟәыӷара зоухьоу, илыԥха змоу аӡә иаҳасабала ишәабжьызгоит:
Абарҭ, сызлацәажәо аҭагылазаашьақәа раан, еиӷьны исыԥхьаӡоит ԥҳәысаагарада, хаҵацарада шәыҟазаарацы,
Ԥҳәыс даазгахьоу аӡә уакәзар? уԥҳәыс улылымҵын. Ԥҳәысда иаанхаз уакәзар аԥҳәыс улышьҭамлан.
Аха, ԥҳәыс дааугаӡазаргьы гәнаҳарам; аԥҳәызба хаҵа лцарагьы агәнаҳара иатәым. Аха аҭаацәаратә ԥсҭазаара шәаналалакь шәыԥсҭазаараҿ ауадаҩра ҿыцқәа цәырҵуеит, урҭқәа рзы сара шәрыцҳасшьоит.
Даҽакала иаҳҳәозар, сашьцәа: иаанхаз аамҭа маҷуп, ԥҳәыс дызмоугьы ԥҳәыс дызмам иеиԥш ихы иԥхьаӡар ауеит;
Зылаӷырӡ кашуагьы зылаӷырӡ камҭәо реиԥш рхы рбар рылшоит; агәырӷьара змоугьы агәырӷьара змам реиԥш; акы аахәара, аиура иашьҭоугьы акгьы змам, акгьы иашьҭам рхы рыдыркылар ауеит.
Ԥсҭазаара зманы ари адунеи иахугьы, иахым шьоук реиԥш рхы рыԥхьаӡар ҟалоит, избан акәзар иахьатәи адунеи аԥыххоит, ахаҿра ԥсаххоит;
Сара сакәзар, исҭахын шәарҭ ҟыба-ӡыбада, хьаа-баада шәыҟазарц. Ԥҳәыс дызмам ауаҩы Иҳақәиҭу игәы дызлақәшәаша дашьҭоуп;
Ԥҳәыс дызмоу аԥсҭазааратә ҟыба-ӡыба далоуп, иԥҳәыс лгәы злаҟаиҵаша ихәыцырҭоуп. Иҟоуп хаҵа ицахьоуи имцаци злеиԥшым:
Хаҵа имцац Иҳақәиҭу длыгәҭыхоуп, Уи игәы дызлақәшәаша дашьҭоуп гәыла-ԥсыла, цәеижьла, доуҳала дыцқьахаразы; хаҵа ирымоу лакәзар аԥсҭазааратә ҟыба-ӡыба далоуп, лхаҵа игәы дызлақәшәаша лыгәцаракуп.
Сара абарҭқәа срылацәажәоит шәара ишәзеиӷьу аҟаҵаразы, егьыс шәызлаҿасҳәаша џьара акы сашьҭаны акәӡам, исҭахуп еснагь иаша-ҵабыргла шәыҟазарц, Иҳақәиҭу изыжәуа амаҵ ԥынгылак амоуа иҟаларазы, қьафурак иаҩызамхаразы.
Шәара шәыбжьара зҭәымҭа иҭагылоу ԥҳәызбак дзызҳәаны иԥшу лаамҭа цоит, дсымгар ԥхашьароуп, дызгароуп ҳәа ихәыцуа аӡәыр дыҟазар, иара ишиҭаху, ииашоуп ҳәа шиԥхьаӡо ала дныҟәааит уи гәнаҳара аҵаӡам; еибагааит.
Аха згәы-зыԥсы ӷәӷәоу, зегьы зшәаз-иззаз, аԥҳәысаагара идны зхы зымԥхьаӡо ауаҩы, ихы имч ақәханы, игәаԥхара игәы иҭаҵәахны, ари аус мап ацәикзар, дшыцқьоу даанхарц азиӡбазар еиҳагьы еиӷьны дныҟәеит ауп.
Абасала, ԥҳәыс даазго иҟаиҵо иашоуп, ԥҳәыс даазымго иакәзар уи иҟаиҵо еиҳагьы еиӷьуп, еиҳагьы ибзиоуп.
Аԥҳәыс лыԥсы ҭанаҵы, иаԥу закәанԥҟарала, лхаҵа дидҳәалоуп; аха лхаҵа даныԥслакь, уи, хьаҳәа-ԥаҳәада илҭаху диццар лылшоит, ахи-аҵыхәеи дзыццо абри ауаҩ Иҳақәиҭу иитәу иакәзааит.
Аха сара, хаҭала, исҳәаз дықәныҟәар хаҵа дымцар еиҳа бзазара лоуеит ҳәа сгәы иаанагоит; сгәи-сыԥси рҿы иҟоу Анцәа Идоуҳа абас еиԥш сыҵанаҳәоит.
Анцәа Ҵабырг дыззымдыруа рныхақәа ирызнарго аԥсаҭатә фатәқәа аабахьеит, иаадырқәо роуп, избанзар ҳарҭ зегьы адырра ҳамоуп. Аха адырра уаҩ дарԥагьоит, абзиабара акәзар уи уаҩ дшьақәнаргылоит, илабжьоит.
Ак здыруашәа зхы зыԥхьаӡо ауаҩы, уи макьана идыруазарцгьы ихәҭоу амԥангьы дшыҟам издырам;
Аха Анцәа бзиа дызбо ауаҩы уи Иара иахьтә адырра иоуеит.
Ҳарзааҭгылап Анцәа Ҵабырг дыззымдыруа рныхақәа ирзыркуа афатәқәа: ҳарҭ иаадыруеит ауаа зымҵахырхәо урҭ анцәахәқәа ак рыҵаркуа ишыҟам, акгьы ишаԥсам, Иаӡәу Анцәа ида даҽа Нцәак адунеи аҿы дшыҟам.
Анцәақәа ҳәа изышьҭоу ажәҩан аҿы аума, адгьыл аҿы аума, макьаназы иҟазаргьы, адунеи, ииашаҵәҟьаны, еиуеиԥшым анцәақәеи аҳра зуеи рацәаҩны иахуп
Ҳара ҳзы иҟоу Нцәа заҵәык иоуп Аб Анцәа; убри ибзоураны зегьы рылагамҭеи рыԥсҭазаареи хацыркхеит; Иҳақәиҭу аӡәы заҵәык иоуп, Иисус Христос, иаԥу зегьы Уи ила иаԥуп, иҳәаақәҵоуп, ҳаргьы Уи ила ҳаҟоуп.
Аха ари ас шакәу атәы зегьы ирыздырам: шьоукы урҭ Анцәа Ҵабырг дыззымдыруа рныхақәа рыҟазаара убасҟак иашьцылт, дара ирызку афатә ианахатәоугьы убри ашҟа ада даҽаџьара рхы кыдым, даҽа хәыцырҭа рымам, лассы-лассы убри ала рҽырԥсыҽуа, рыламыс ҟьашьуа, ирымҵоу афатәгьы хәымгоушьартә иҟарҵоит.
Аха афатә ахаҭа Анцәа ҳаизааигәанатәуам: абригь-абригь ҳфама, иҳамфама ҳаиӷьхом, ҳаицәахом, акгьы ҳауам, акгьы ҳцәыӡуам.
Абри аамҭазгьы шәгәышәҽаныз, ишәҭаху афатә алхразы, афаразы ишәымоу ахақәиҭра ауаа ԥсыҽқәа шьақәнамҟьаразы.
Избан акәзар Анцәа Ҵабырг дыззымдыруа рныҳәарҭаҟны аишәа уахатәаны узбо ауаҩ ԥсыҽ, уара, дыррала иеибыҭоу дыуҿыԥшны, иаргьы Анцәа Ҵабырг дыззымдыруа рныхақәа рымҵахырхәара акгьы амам џьшьа урҭ ирымҵоу ачыс афара иҽазимкӡои?
Удырра, ухымҩаԥгашьа иаҿыԥшыз уашьа, Христос ихы зқәиҵаз иреиуоу ауаҩ ԥсыҽ, абри адырра, абри аҿырԥштәы дҭанархоит.
Шәашьцәа рзыҳәа абас еиԥш иҟоу агәнаҳа ҟаҵауа, урҭ рдоуҳа, рыламыс аԥсыҽра агәхьаа мкыкәа шәхымҩаԥгара Христос иҿаԥхьа агәнаҳаҟаҵара ауп иаанаго.
Убри аҟнытә исыдыскыло афатә сашьа дымҩахнаҟьозар, ахаан акәац сфараны сыҟаӡам сҿырԥштәы дыхнамхразы, дамырҩашьаразы.
Мшәан сара Сапостолӡами? Зых иақәиҭу уаҩӡами? Иисус Христос, ҳара Иҳақәиҭу, дсымбаӡацыз? Сара сыбзоурала акәӡами Иҳақәиҭу шәилахәны шәшыҟалаз?
Даҽа шьоукы рзы сара Сапостолымзаргьы, шәара шәзы Сапостолуп; шәарҭ Иҳақәиҭу илыԥхаҿ шәыҟазаара сара Сапостолра иамҳәыруп,
Абар исабашьуа рҿаԥхьа схы зласыхьчо.
Мамзаргьы, ҳарҭ афара-ажәра рзин ҳамаӡамкәа аума ҳшыҟоу?
Ма ахаҵара змоу аеҳәшьа-ԥҳәыс лгара ҳақәиҭӡами, егьырҭ Апостолцәа Иҳақәиҭу изыразу аишьцәа-гәрагацәа, Киф уҳәа ишрымоу аиԥш?
Мшәан Варнавеи сареи ҳамацара ҳаума аус ҳамур ада ԥсыхәа змамкәа иҟоу?
Дарбан еибашьҩу зхатә харџь ала зхы збауа? Дарбан уаҩу аӡахәа еиҭаҳаны уи иаҿало ажь агьама зымбо? Мамзаргьы дарбану, иахьеи-уахеи арахә дрыцны, арахь знымзар зны хшык иаҿымхәац?
Уаҩытәыҩсатә хшыҩзцарала аума сара абарҭқәа ртәы шысҳәо? Иара азакәанԥҟарагьы абри атәы амҳәаӡои?
Избанзар Моисеи иԥҟарақәа рҿы иануп: ауӷә иаҵаку ацә аҿы умшәаҳан. Ацә мацаразы аума араҟа Анцәа гәцарактәыс ииԥхьаӡо?
Мамзаргьы, уи, ҳәарада, ҳаргьы иаҳзырханы иҳәоу? Ааи, ҳара ҳзы ауп уи зану: избан акәзар ицәаӷәо ауаҩы гәыӷрак иманы дцәаӷәозароуп, аҭәаҭәара иаҿугьы ииҭәаҭәо ак шинаҭо дырны ауп аус шиуа.
Ҳарҭ шәара шәыбжьара адоуҳа ус ҳазааԥсоит, доуҳала шәҳарбеиоит нас убри иалҵшәаны ҽаҩра аиурак азин ҳамаӡами?
Абри аус аҿы даҽа шьоукы иҟашәҵо ацхыраара роуазар, ҳара ҳакәӡами шәара шәахьтә уи аҩыза адгылара, ацхыраара рзин еиҳагьы измоу? Аха ҳарҭ абри азин, абри амчра ҳхы иаҳмырхәеит, ааӡаб ду ҳхаҳгоит иаҳхаҳгоит Христос игәырӷьажәа ауаажәлар рыларҵәара иаԥырхагамхарц азы.
Шәарҭ ишәзымдырӡои мшәан аныҳәарҭа амаҵ азызуа иара аныҳәарҭа ахарџь ала акыршырфауа, аԥсаҭатә нагарҭа иахагылоу уахь инаргауа ахәҭак дара ишроуа?
Иара абасҵәҟьагьы Иҳақәиҭу иақәиҵеит ажәабжь бзиа, Аевангелие рылазырҵәо абри аус аҿы ирхашәало ала рхы ныҟәыргаларазы.
Аха сара абарҭқәа изаҟаразаалакь хархәара рзызымуит. Ари атәы шәарҭ изышәзызыҩуагьы абри аус аҿы цхыраара сзыҟашәҵарц, дгылара сзыжәурц азы акәӡам сыԥсыр еиҳа иеиӷьуп абас иҟасҵо ааԥсара, исымоу аҽхәаԥхьаӡ аӡәы ицҟьашәҟьа иқәиҵар, иҵәылихыр аҵкыс.
Избан акәзар ауаа ажәабжь бзиа рыласырҵәозар, уи азы суазҳәауазар араҟа сызхыҽхәо ҳәа акгьы сымаӡам уи сара хымԥада исыхәҭоу акоуп сара сзы инасыԥдароуп, гәырҩагәаҟроуп абри ауазҳәара санаҿым!
Избанзар абри аус сара схатә гәаԥхарала, сгәаҳәарала ианынасыгӡо аџьшьара сымоуп; ус акәымкәа, хатә гәаԥхарада, гәаҳәарада санаҿу усҟан, иара ус, снапы иану, исуалу амаҵура насыгӡоит ауп.
Нас иарбану араҟа ԥыжәарас исымоу, аҳамҭа зсоуа? Ари, Христос игәырӷьажәа, Аевангелие, ак схамшәалаӡо ауаажәлар иахьрыласырҵәо, уазҳәаҩык иаҳасабала исымоу азинқәа схы иахьасмырхәо ауп.
Сара зых иақәиҭу уаҩуп, схы ныҟәысцоит, сыҽсырааԥсоит, еиҳа лҵшәа соуразы:
Иудеиаа рзы сара Сиудеин, Иудеиаа сыдсыԥхьаларазы; азакәанԥҟара змоу рзы, сзакәанԥҟара уаҩын азакәанԥҟара змаз сзыӡырҩразы, сҳәатәахьы ииазгаразы;
Азакәанԥҟара змамыз рзы азакәанԥҟара зыцәтәымыз среиԥшын арахь Анцәа изакәан иатәыз, Христос иԥҟара иазыразыз сакәын, аха ус ҟасҵон закәанԥҟара змамыз сганахь ииазгаразы;
Иԥсыҽқәаз рзы иԥсыҽыз аӡә сакәны схы ҟасҵеит аԥсыҽқәа схьыԥшразы, исыдгыларазы. Зегьы рзы зегьы сҽырхьысыгӡеит ма ԥыҭҩык раҟара еиқәсырхарц.
Абарҭқәа зегьы ҟасҵоит Аевангелие азы саргьы убри алыԥха сыманы сҟаларазы.
Мшәан ишәымдыруеи, аицлабраҿ, аиԥхныҩлараҿ зегьы еицыҩуеит, зегьы еицалахәуп, аха аӡә иоуми аҳамҭа зауа? Убри аҟнытә зегьы абри аицлабра шәалахәыз, шәеицыҩла уи аҳамҭа аиуразы.
Аицлабра иалахәу зегьы рхы рхашҭны рҽазыҟарҵоит: шьоукы аԥхьахә агаразы, аамҭалатәи, еимытта ицараны иҟоу аҳамҭа аиоуразы, ҳара ҳакәзар, ҳашьҭоуп наунагӡатәи аҳамҭа.
Сара сыҩра ҵак змамкәа иҟоу аҩра иаҩызаӡам, амала баша аҳауаҿ снапҟьа-шьапҟьом,
Есааира сцәеижь аныҟәцара, араарԥсара, аргәаҟра саҿуп суаз ажәа рыласырҵәоит, иара абри аамҭазы, схаҭагьы хьӡыда-ԥшада, ҳамҭада саанымхаразы.
Исҭахым, сашьцәа, аԥсҭҳәа иагәылала инеиуаз ҳабацәа амшын еиҩҵәаны ишагәылсыз шәзымдыруа шәаанхаразы;
Урҭ зегьы аԥсҭҳәа рхашьшьы иахьнеиуази амшын иахьагәылсуази Моисеи ила рҽырыԥшьеит, рыҽӡаархит;
Дара зегьы доуҳа чыск акәын иеицырфоз;
Доуҳа ӡыхьк акәын еицыржәуаз, уи зҵыҵуаз абахә рымҩаҿ ишрыцыз ирыцын; уи ахаҳә-бахә Христос иакәын.
Аха урҭ рахьтә Анцәа дыззыразхаз рацәаҩымхеит; урҭ рызқәаҭыԥ убри ацәҳәыраҿ иҟалеит.
Ари ахҭыс ҿырԥштәыс ҳара ҳзыҟалара иазҳәан, ҳабацәа реиԥш ҳаргьы ацәгьара ҳазымгәашьырц, ҳамырҩашьарц.
Анцәа Ҵабырг дыззымдыруа рныхақәа рымҵаныҳәара шәазымхьын, ус ҟазҵоз шьоукы ишрыхьыз аиԥш, дара рзы ауп изану: ажәлар акрырфон, арыжәтә ржәуан, нас, иҩагылан, агәырӷьахәмарра иалагеит.
Урҭ рахьтә ӡәырҩы рыбжьара аҭыԥ змаз акалҭбааԥсра ҳара ҳаҩнуҵҟа иҟамзароуп, мышк ахи-аҵыхәеи урҭ ҩеижәихԥа нызқьҩык нҵәеит.
Ҳара Христос иԥышәара ҳаламгап, урҭ рахьтә шьоукы уи рыҽшазыркыз аиԥш урҭгьы амаҭқәа ирыхәхеит.
Агәамҵ-хамҵра шәаламган, убасҟан аӡәырҩы уи рыцҳаран ишрымаз аиԥш урҭ ус еиԥш иҟаз ҭазырхоз иҭаирхеит.
Абарҭқәа зегьы дара изрыхҭысуаз ҿырԥштәыс иҟаларазы акәын, аҵыхәтәантәи аамҭақәа раан инхо ҳгәаҳҽанҵаразы.
Убри аҟнытә иӷәӷәаны зшьапы иқәгылоушәа зхы зыԥхьаӡо ауаҩы, угәуҽаныз укамҳааит.
Шәызхысуаз аԥышәарақәа ауаҩытәыҩса иԥсыҽрақәа рахьтә иаауа роуп; Анцәа ианакәзаалакь иԥсҭыхгоу ԥышәара шәахижьӡом, Уи, иара абри аамҭазы, урҭ ауадаҩрақәа злашәхыжәгаша аԥсеивгарақәа шәиҭоит.
Убри аҟнытә гәы цаҳә-цаҳәла сыззыҟоу сашьцәа, урҭ аныхақәа рымҵахырхәара шәашьҭамлан, мап рцәышәк.
Сара абри атәы шәасҳәоит зхаҿы зыхшыҩ ыҟоу, иҟәыӷаны ихәыцуа шьоук раҳасабала; шәхала абарҭ ишәасҳәақәо шәрызхәыц;
Улыԥха-угәыԥха ҳәа иаанаҳкыло аҿа Христос Ишьа ҳалахәны ҳҟанамҵаӡои? ача иамаԥаҳҽуа аҿаҵа Христос Ицәеижь шаҳцәеижьу атәы амҳәаӡои?
Чак ауп иҟоу, ҳарҭ егьа ҳрацәаҩызаргьы, цәеижьк ауп ҳазтәу, ҳаидызкыло, избан акәзар чак ауп еицаҳфо.
Шәахәаԥш, Израилаа рышьҭра, ԥсаҭатәык еицыҟазҵо, еицызфо зегьы ԥсаҭатәык амҩаԥгара еицалахәӡами?
Сызлацәажәо закәызеи мшәан? Анцәа Ҵабырг дыззымдыруа рныха акы аанаго иҟоуп, мамзаргьы уи иазнарго аԥсаҭатә акыр ԥнаҟоит ҳәа аума?
Ҳәарада, мап; иҟоу уи ауп: Анцәа Ҵабырг дыззымдыруа иҟарҵо аԥсаҭатәқәа ззыркуа Анцәа иакәӡам, аҩысҭаацәа роуп; сара исҭахым аҩысҭаацәеи шәареи акала шәеилахәызарц.
Аамҭак аҩнуҵҟа Иҳақәиҭу иаҿеи аҩысҭаацәа раҿеи еицышәзаанкылауам; иауам иара убас, аамҭак азы, Иҳақәиҭу иеишәеи аҩысҭаацәа реишәеи аицахатәара.
Мшәан ҳарҭ Иҳақәиҭу игәнырхара ҳзыгәаӷьрыма? Иара иаҵкыс ҳара ҳаӷәӷәоума мшәан?
Сара зегьы рзин сымоуп, аха зегьы рхархәара иаԥсам усуп; зегьы срықәиҭуп, аха зегьы рышьҭазаара еизҳарамҩам.
Уарбанзаалакь ухы мацара уашьҭамлан, даҽа шьоукы ирыхәашагьы уазааԥса.
Аџьармыкьаҿ ирҭиуа зегь ҭҵаауа-еиҭаҭҵаауа акәымкәа, иуфо угәы азырҭынчны иф;
Избан акәзар адгьылгьы, уи амазарагьы Иҳақәиҭу итәуп.
Анцәа ихаҵара змам ауаҩы дшәыԥхьазар, иара иҿы шәаннеи, ишәымҵеиҵо зегьы кылыршәшәаауа, иҭҵаауа акәымкәа, шәгәы рҭынчны ишәфа, шәыламыс аҳаҭыр азы.
Аха убасҟан, ари ишәымҵоу ныха-чысуп ҳәа аӡәы ишәеиҳәар, ишәымфан, абас шәазҳәаз иаҳаҭыр азы, иламыс азы; егьыс, адгьылгьы, уи амазарагьы Иҳақәиҭу итәуп.
Аламыс ҳәа сызҿу сара стәы акәым, даҽаӡә итәы ауп; сара сызқәиҭу даҽаӡәы иламыс қәыӡбатәыс иамамзароума?
Исымҵадыргылаз афатә иҭабуп ҳәа ахҳәааны исыдыскылазар, иҭабуп ҳәа зхысҳәааз азы изсықәыӡбарызеи?
Убри аҟнытә ижәдыруазааит: иҟашәҵозаалакь акрышәфоума, акыжәжәуама шәыбзырӡажәа зегьы Анцәа изгәдура, Уи ихьӡиԥша рыҳаракра иазкызароуп.
Уаҩ дзырҩашьауа шәҽалашәымгалан Иудеиаа рзы аума, Абырзенцәа рзы аума, Анцәа иуахәамазы аума,
Ианакәзаалакь, схы мацараҳәа акәымкәа, жәпаҩы ирзеиӷьхашаз сашьҭан урҭ еиқәхаразы.
Сара Христос сшиҿыԥшуа аиԥш, шәаргьы сара шәысҿыԥшла.
Шәбзырӡажәа сҳәоит, шәсырҽхәоит, сашьцәа, сахьышәгәалашәо азы, ишәыласырҵәоз абжьагарақәа шәахьрықәныҟәо азы.
Ижәдыруазар сҭахуп, дарбан хаҵазаалакь хыс-хадас Христос дышимоу, аԥҳәыс лакәзар лхаҵа, Христос иакәзаргьы Анцәа.
Зхаҵа-зхылԥа зханы иныҳәауа, ма иԥааимбаруа дарбан хаҵазаалакь, ихы ирԥхашьоит;
Зхы хтны иныҳәауа, мамзаргьы иԥааимбаруа дарбан ԥҳәысзаалакь лхы лырԥхашьоит ус ҟазҵаз зхы зсаз аӡә леиԥш дыԥхьаӡатәуп;
Убри аҟнытә аԥҳәыс касыла лхы ахҩара лҭахымзар лхы лырҟәыдааит; ахырҟәыдра, мамзаргьы ахсара дырцәыԥхашьозар, лхы хылҩалааит.
Абасала, ахаҵа ихы ахҩара ихәҭам, избан акәзар уи Анцәа ихаҿсахьеи ихьӡ-иԥшеи дрыхшьалоуп; аԥҳәыс ахаҵа хьӡы-ԥшас димоуп;
Ахаҵа аԥҳәыс лакәӡам дзыхшаз, ахаҵа иоуп аԥҳәыс дызхылҵыз;
Ахаҵа дзыҟоу аԥҳәыс лзы акәӡам, ахаҵа изы ауп аԥҳәыс дзаԥу;
Убри аҟнытә Амаалықьцәа рҿаԥхьа аԥҳәыс дзыхьчауа дышлымоу иадыргоу ак аҳасабала лхы хҩазароуп,
Абри аамҭазгьы, ижәдыруазааит, Иҳақәиҭу иҿы аԥҳәысгьы ахаҵагьы шеихьԥшу.
Избан акәзар аԥҳәыс ахаҵа дышихшаз еиԥш, ахаҵа дзыхшоугьы дыԥҳәысуп; аха зегьы Анцәа ихылҵшьҭроуп.
Шәазхәыц нас шәарҭ, иԥшӡоума аԥҳәыс лхы хҩаӡамкәа Анцәа иҳәара далагар?
Иара аԥсабара ахаҭа ишәанамҳәаӡои, зхахәы аузышьҭуа, ахаҵа иаҳаҭыр шылаҟәуа,
Аха аԥҳәыс лыхцәы шьқьыруа илааӡозар уи гәахәара узҭо акоуп, хаҵас илызшоу ак акәынгьы иҟаӡами?
Абарҭқәа ирымазкуа аӡәыр дыҟазар, исҳәар сҭахуп, ҳара ҳҿы аума, Анцәа иуахәамаҿ аума, аимак-аиҿакқәа рыҽрылагалара ҵасны ишаԥым.
Иара абри аамҭазгьы исҳәоит, сара шәарҭ шәызласырҽхәара акгьы шәшалаҟам, урҭ шәеизарақәа, шәеиԥыларақәа абзиара аасҭа еиҳа ацәгьара рхылҵуеит.
Зегь раԥхьаӡагьы, изласаҳауа ала, шәуахәаматә еизарақәа аимак-аиҿакқәа рыхҟьоит уи убас шакәу сара агәра згоит.
Ҳәарада, шәара шәыбжьара еиуеиԥышм агәаанагарақәагьы цәырҵроуп, уи ганкахьала излабзиоугьы ыҟоуп, шәыҩнуҵҟа иалкаатәқәоу уаҩы ибарҭахоит.
Анаҩсан, Иҳақәиҭу иуаххьа ахьӡалатәи шәеизара, ишахәҭоу еиԥш акәымкәа, даҽа ҟазшьак ала имҩаԥысуеит.
Убраҟа шәарҭ аӡәи-аӡәи шәеизымԥшӡакәа акрышәфоит, абри аамҭазы шьоукы амла ишакуа иаанхоит, даҽа шьоукых арыжәтә рҽадыргоит.
Шәарҭ акрахьышәфаша, акрахьыжәжәыша аҩнқәа шәымаӡами? Мамзаргьы Анцәа иуахәама тәамбашақә шәазнеиуазар? уи иалахәу ҿашәа змам арыцҳақәа, ауаа ԥсыҽқәа, ларҟәуа. Ишәыхәҭоузеи нас абарҭқәа рзы? шәырҽхәатәны, шәыбзырӡы ҳәатәны шәыҟазар? Шәысзырҽхәом.
Избанзар уажәы абраҟа сара ишәасҳәауа, ишәымаздауа Иҳақәиҭу Ихаҭа иахьтә исоуит; Иҳақәиҭу Иисус чарҳәара изырураны, дырҭираны даныҟаз ауыха, ача аанкыланы,
Уи лыԥха аҭаны днақәныҳәаны, иҩаԥҽны абас еиԥш иҟоу ажәақәа иҳәоит: ишәфа, ишәыдышәкыл, салашәгәалашәала ари шәара ишәыхҭнысҵауа, шәара шәзы иуадышххырахауа Сара Сцәеижь ауп.
Хәылԥхьафара ашьҭахь аҿа абас иааникылоит: ари аҿа Сара Сшьаҿы Иуасиаҭ Ҿыцуп, абри ала ишәыжәла, Салашәгәалашәала.
Шәара убри ача, шәфонаҵы, убри аҿа жәжәуанаҵы, Иҳақәиҭу иԥсратәы шәгәалашәыршәала, дхынҳәаанӡа.
Убри аҟнытә ҵакы амҭаӡакәа, хәыцырҭада убри ача зфо, аҿа аанызкыло ауаҩы Иҳақәиҭу Ицәеижьи Ишьеи рҿаԥхьа аара идуп.
Ача зфои аҿа аанызкылауеи ауаҩы ачафареи арыжәтәыжәреи дрылагаанӡа деиԥхьхәыцроуп, ихы шымҩаԥигаша гәникылароуп.
Избан акәзар Иҳақәиҭу Ицәеижь дазымхәыцӡакәа, ишабалакь акрызфо, акрызжәуа ауаҩы иифо-иижәуа иқәыӡбауеит, изыҳарамуп.
Убри азы ауп шәара шәыбжьара жәпаҩы аарла изыҟоу, изыԥсыҽу, изычмазаҩу, имаҷҩымкәагьы рыԥсҭазаара изалҵуа.
Ҳарҭ ӡбаҩцәас ҳхы ҳазыҟалар, усҟан уаҩ дҳақәыӡбараны дыҟам.
Иҳақәиҭу данҳақәыӡбауа ҳҭагылазаашьа еиҳа ҳазхьаауеит, аиқәырхарамҩа ҳанылоит, усҟан ҳакәша-мыкәша, ҳазлоу рахьтә иаҳзыԥшу ақәыӡбара аҭыԥ аиуам.
Убри аҟнытә, сашьцәа, ауаххьа иазку шәеидтәалараан шәмыццакын, аӡәи-аӡәи ҳаҭыр шәықәеибаҵа, шәеизыԥшы.
Амла иакуа иакәзар, заа иҩны акрифааит еилатәаны акрахьеицырфо иқәыӡбартә ихы ҟаимҵаразы. Шәара шәҿы саннеилакь, егьырҭ сҳәатәқәа уаҟа сырзааҭгылап.
Исҭахым, сашьцәа, адоуҳатә ҳамҭақәа, урҭ ирыҵаркуа-излаҟоу шәзаамыртыкәа срывсыр.
Ишәгәаламшәои шәарҭ, Анцәа Ҵабырг дынышәзымдыруаз аамҭазы, рхы-рҵыхәа ҳәа акы шәазымхәыцӡакәа Анцәа Ҵабырг дыззымдыруа рныха ҿаҳақәа шәанырҭаауаз?
Убри азы ауп изшәасҳәауа: Анцәа Идоуҳа змоу дарбанзаалакь Иисус диқәшәираны дшыҟам, Иисус Иҳақәиҭу шиакәу аӡәгьы агәра игаӡом убри азыразхара Аԥсы Цқьа ила иҟамлозар.
Аҳамҭақәа еиуеиԥышм, аха Доуҳак ауп иҟоу.
Амаҵурақәагьы рацәоуп, еиуеиԥшым, аха Иҳақәиҭу Аӡә иоуп;
Зегьы рҿы зегьы еиҭазкуа, еиуеиԥшым хҭысла зхы аазырԥшуа Анцәагьы аӡә иоуп.
Дарбан уаҩызаалакь иҿы Адоуҳа марымажарала, баҩхатәрала аҽаанарԥшуеит:
Адоуҳа аӡәы ажәа ҟәыӷа иаҭәанашьоит, даҽаӡәы иара убри Адоуҳала иналукааша адырра иоуеит;
Аӡәы ахаҵара изылашоит убри Адоуҳала; даҽаӡәы иара убри Адоуҳала ауаа рыхәшәтәра дазҟазахоит;
Аӡәы аџьашьатәқәа урылаирԥшуеит, даҽаӡәы иҟалаша изаатуеит, дԥааимбаруеит, егьи еиуеиԥшым абызшәақәа ицааиуеит, убас урҭ абызшәақәа рыҭҵаара иазыхианы игылоугьы.
Абарҭқәа зегьы абас ишьақәзыргылауа Доуҳак ауп, Иара ишазыманшәало аиԥш, доусы арс ма анс далкаауа.
Ҳцәеижьгьы убас, иаку цәеижькны ишыҟоугьы, хәҭа рацәа амоуп, дара зегьы зтәу цәеижьк ауп, акаҿоуп хәҭа-хәҭала иахьеибарку убас ауп Христосгьы.
Избан акәзар ҳарҭ зегьы цәеижьк аҟны Доуҳак ала ҳӡаахуп; Диудеизааит, Дбырзензааит, дтәызааит, мамзаргьы зых иақәиҭу иакәыз, зегь Доуҳак ала ҳаԥшьоуп, ҳгәы-ҳаԥсы хаҭәаауп.
Ацәеижь акәзар, хәҭа мацарак ала еибаркым, хәҭа рацәа амоуп.
Иаҳҳәап, ашьапы сара снапым, убри аҟнытә ари ацәеижь сатәым ҳәа ҿаанаҭыр, уи иаанагоума, ииашаҵәҟьаны, абри ацәеижь иатәым ҳәа?
Алымҳа акәзаргьы: сара сыблам, убри аҟнытә ари ацәеижь ахь ус сымам аҳәар, ари иаанагоума, уи, ииашаҵәҟьаны, абри ацәеижь иахәҭакым ҳәа?
Ацәеижь зегьы бланы иаԥызар, усҟан ак злауаҳауазеи? Ус акәымкәа, ак злауаҳауа мацара, лымҳала уеибыҭазар, ак афҩы злеилургарызеи?
Аха Анцәа иамҩаны ишиԥхьаӡаз ала, ауаҩытәыҩса хәҭа-хәҭала деибыҭоуп.
Ауаҩы хәҭа заҵәык ада имамзар, ицәеижь абаҟалоз?
Уажәы уи хәҭа рацәала деибаркуп, цәеижьк ауп дара ахәҭақәа зегьы зтәу.
Абла анапашҟа иазҳәараны иҟам: уара сара усҭахым; ухы акәзаргьы ушьапқәа рахь: сара шәара шәысҭахӡам.
Уимоу рацәак уаҩы имыхәоушәа угәы иззаанаго уцәеижь ахәҭақәа еиҳагьы ихәарҭаны рҽаадырԥшуеит,
Ҳара ҳгәаанагарала ҳцәеижьаҿ усҟак ҳаҭырла ҳаззыҟам ахәҭақәак еиҳагьы игәцараҳкуеит.
Еиҳа ублаҿ иааиуам ҳәа иԥхьаӡоу, еиҳа хырҩ азуны ихаҳҩоит, егьырҭ ҳцәеижь ахәҭақәа ус еиԥш иҟоу ахҩара-аҵәахра анырҭахым аамҭазы. Аха Анцәа ҳцәеижь убас еиԥш ала еибиҭеит еиҳа ихьчам, еиҳа иԥсыҽу еиҳа хӡыӡаара азыҟаҳҵалартә аиԥш,
Ацәеижь ахәҭақәа рацәак зҵазкуа-изҵазымкуа ҳәа еихшаны акәымкәа, дара зегьы еихӡыӡаауа еибабалартә, аки-аки еихәалартә.
Убри аҟнытә ацәеижь ахәҭак ангәаҟуа аамҭазы, егьырҭ зегьы убри иацгәаҟуеит; урҭ руак еиҳа хьыӡла-ԥшала ианалкаахо егьырҭ ирызгәырӷьароуп.
Абасала, шәарҭ Христос шәицәеижьуп, доусы, хаз-хазы, Иара шәихәҭақәоуп.
Анцәа Ауахәама шьоукы Апостолцәас иазалихит, егьырҭ ԥааимбарцәас, иара убас рҵаҩцәас; анаҩсан, шьоукы аџьашьатәҟаҵара иазирҟазеит, даҽа шьоукы ахәышәтәра иазшаны, ацхыраара иазхианы, анапхгаратә баҩхатәра рыманы, еиуеиԥышм абызшәақәа рышьҭкаара иазыманшәаланы.
Ҳарҭ зегьы Ҳапостолцәоума? мамзаргьы ҳԥааимбарцәоума? ҳарҵаҩцәоума? ма аџьашьахәҟаҵаратә ҟазара ҳалоума?
Мамзаргьы ауаа рыхәшәтәра ҳазхиоума? еиуеиԥшым абызшәақәа рыла ҳазцәажәоума? ма урҭ ҭызҵаауа, еилзырго ҳреиуоума?
Шәарбанзаалакь ҳамҭа рацәа ахьшәоуша шәашьҭаз, сара сазыхиоуп шәарҭ иреиҳау амҩахь шәкылгара.
Уаҩытәыҩсатә бызшәала, мамзаргьы амаалықьцәа рбызшәала сцәажәозааит, аха сгәы абзиабара ҭамзар, усҟан са сыбжьы иеинырҟьо абҩа џьамқәа ирхылҵуа ашьҭыбжь ҩанҭхь иаҩызоуп.
Ԥхьаҟа иҟалаша здыруа аԥааимбар ибаҩхатәра сымазааит, маӡас иҟоу зегьы здыруазааит, дыррас иаԥу зегьы сзаартызааит, хаҵарас иҟоу зегьы сылазааит, ашьхақәа неиҭазга-ааиҭазгартә сыӷәӷәазааит, аха абзиабара сыламзар сызлаҟақәоу зегьы башоуп, акгьы саԥсам.
Сынхара-сынҵыра, смазара зегьы ҳамҭас аӷарцәа ирысҭааит, сцәеижь амца илақәҵаны абылра сазыразхааит, абзиабара сымам зар убасҟан иаасырԥшыз ахамеигӡара зегьы башоуп, хәарҭара алам.
Абзиабара ахачҳара амоуп, гәыбылрала ихыш-хыҵәоит, уи шьыцра аздырам, хамаԥагьара алам иахнаԥаауам,
Ак шьақәнаҟьом, ицҟьа-шәҟьа иқәнаҵом, ахазы афеида иашьҭам, ԥсахеибакра-гәаара алам, ицәгьахәыцуам,
Амц иеигәырӷьом, аиаша-ҵабырг ирзаатуп;
Зегьы рыхьчара-рҿыхра иазыхиоуп, зегьы рыгәра агоит, зегьы ирықәгәыӷуеит, зегьы ахҭнагоит.
Абзиабара ахаан еиԥхьбара ақәым аԥааимбарцәа анықәҵуа, абызшәақәа анеиԥхьбо, ҳдыррақәа хәарҭара рыламкәа ианықәхо аамҭақәа рызгьы,
Избанзар ҳара ҳдыррақәа зегьы хыбжа-ҿыбжатә дыррақәоуп, иҟалаша ҳәа ҳазлацәажәоугьы, иаҳԥааимбаруагьы инагӡақәам иреиуоуп;
Акы згым, зегь рыла инаӡа-ааӡоу, ихаатәу анцәырҵлакь ихыбжа-ҿыбжоу, ихаҭәаам наскьоит, иқәҵуеит.
Сара саныхәыҷыз хәыҷҵас сцәажәон, хәыҷҵас схәыцуан, ахәыҷы ихшыҩзцара сыхшыҩзцаран; аха иансызҳа, санхаҵаха, схәыҷра иаҷыдарақәаз зегьы сышьҭахьҟа иаансыжьит.
Уажә ҳара иаабо, ҳазлагылоу зегьы асаркьа хәашь ишунарбо аиԥш ауп ишаабо, аха нас, убасҟан, зегьы лаԥш-ҿаԥшы иаабараны ҳаҟоуп; уажәтәи сдырра хьысҳа, сдырра хыбжа-ҿыбжа убасҟан, уи аамҭазы дырра наӡахоит, ак згым акәхоит, сызлаҟоу, схы-сҵыхәа зегьы убасҟан инагӡаны еилкаахоит, ирбарҭахоит.
Уажәазы иаанхоит хадара злоу хԥа: ахаҵара, агәыӷра, абзиабара; убарҭ рыбжьарагьы абзиабара зегьы иреиҳауп, ихадоуп.
Абзиабара шәаҭәаха-шәазгәышьы; шәашьҭаз адоуҳатә ҳамҭақәа рырҳара, рышьҭкаара, еиҳарак ԥааимбартә баҩхатәрала иҟалаша аилкаара.
Иузымдыруа абызшәала ицәажәо ауаҩы, ииҳәо зеиҳәо ауаа ракәым, Анцәа иоуп, избан акәзар уи ииҳәо уаҩы иаҳаӡом, доуҳала амаӡақәа дрылоуп.
Аха иҟалашақәа ирылацәажәауа, иԥааимбаруа ауаҩы ауааԥсыра драцәажәоит рыхшыҩ амҩақәҵаразы, ииҳәо агәра дыргаразы, ргәы-рыԥсы рыжьжьаразы.
Ауаа ирзымдыруа абызшәала ицәажәо ииҳәауа ихы-иԥсазы иҳәоит, ихы агәра аиргоит; иҟалаша иалацәажәо, иԥааимбаруа иакәзар, ииҳәо ауахәама игәыннакыларазы иҳәоит.
Исҭахуп шәарҭ еиуеиԥшым абызшәақәа рыла ацәажәара шәазыхиазарц; аха еиӷьуп аԥааимбарра иҟалаша алацәажәара шәҽазышәкыр, урҭ ирылаҟоу ауаҩы еиуеиԥшым абызшәақәа здыруа раасҭа иаԥигоит, даҽа бызшәак ала ирҳәауа акәзар, уи акы ианаԥсахо иеиҭаҳәаны, иеиҭаганы ауахәама иахәартә ианыхиахауа ауп.
Мамзар, сашьцәа, убра, шәара шәҿы снеины, ишәзымдыруа абызшәала ацәажәара салагеит ҳәа бзиарас ишәзыҟасҵазеи, уи ала сабашәыхәеи? ус акәымкәа, сара исзаатхьоу акы, исымоу дыррак ма ԥааимбар ажәак хацсыркыр шәара шәзы имҩақәҵагамхои?
Мамзаргьы, ҿырԥштәыс ҳрылацәажәап, ашьҭыбжь зхылҵуа амаҭәар еихаԥс-еиҵаԥсқәа аҿарпын, аҩымаа, урҭ рыбжьы ԥшӡоуп, ихаауп, аха рыԥшӡара, рыхаара узлазыӡырҩрызеи, урҭ зхы иазырхәо, иазырҳәо ирхылҵуа ашьҭыбжь алаҟәра ма аҳаракра ҳасаб азимуазар?
Мамзаргьы абыкь, иара иахәҭоу ашьҭыбжь ҭыцҟьаа иазмыргар, дарбану жәылара-еибашьра идәықәлараны иҟоу?
Убас ауп шәара шәызгьы: шәыбызшәала уаҩ иаҳаша ҭырфаҷа ишәзымҳәозар, ишәзыӡырҩуа ауаҩы ишәҳәо злеиликаарызеи? Усҟан шәара шәажәа аԥша иагеит ауп.
Адунеи аҿы еиуеиԥшым заҟа ажәа ыҟоузеи, убарҭ рахьтә ҵакык-ҵакык змам ажәак уԥылом;
Аха ахархәара ззыруа ажәақәа рҵакы сзеилымкаауазар, усҟан ицәажәо изы сара аҳәаанырцәтәи уаҩык сиҩызоуп, ацәажәара иаҿугьы сара сзы тәымуаҩык диеиԥшуп.
Убас ауп иара шәаргьы: ишәҭахума адоуҳатә ҳамҭақәа раиура? шәазааԥса урҭ ауахәама иахәартә аиԥш рыҟаҵара.
Убри аҟнытә ирзымдыруа абызшәала ицәажәо ауаҩы иуҳәо еиҭазҳәаша, измаҳауа ираҳартә иҟазҵаша изы уныҳәала.
Избан акәзар исзымдыруа абызшәала санныҳәо, сгәы-сыԥсы сдоуҳа ныҳәоит, аха схы-сыхшыҩ, сыхдырра урҭ ирылахәым.
Иҟасҵарызеи нас? Сгәы-сыԥсала, сдоуҳала сныҳәоит, сныҳәоит хдырралагьы; гәыла-ԥсыла сшәаҳәоит, сшәаҳәоит хдырралагьы.
Гәыла-ԥсыла, доуҳала уара лыԥха ҟауҵеит, уныҳәеит ҳәа, уа игыланы иузыӡырҩуа ахархь уаҩ амин злеиҳәарызеи? Уи уара уныҳәаԥхьыӡ иаҳаӡом.
Уара зеиӷьыҟам ала ҭабуп уҳәеит, аха, егьи, убраҟа игылаз, егьинамҭеит.
Сара Анцәа иҭабуп ҳәа иасҳәоит: шәара зегь шәаҵкыс еиуеиԥшым абызшәақәа ахьыздыруа, урҭ рыла сахьцәажәо азы.
Аха ауахәамаҿ исзыӡырҩуа зегьы ираҳауа-иеилыркаауа абызшәала хәажәак рҳәара еиҳа сазыхиоуп, еиҳа еиӷьасшьоит, ирмаҳауа абызшәала арымӡаа ажәа рҳәара аҵкыс.
Сашьцәа! хшыҩла, дыррала ахәыҷқәа шәреиԥшымхан: ацәгьара шәшазыҟоу аҿы ҽыԥныҳәа шәымамыз, ахәыҷқәа шәырҩызаз, аха шәгәеилцараҿ, шәеилкаараҿ зықәра наӡахьоу шәреиԥшыз, ишышәра ишәхьоу шәакәыз.
Азакәанԥҟараҿ иануп: даҽа бызшәақәак рыла, даҽа ҿаԥыцк ала абарҭ ауаажәлар срацәажәоит, аха убасҟангьы урҭ Сара сзыӡырҩра рҭаххараны иҟам, иҳәоит Иҳақәиҭу.
Убри аҟнытә абызшәақәа дырга ҷыдак аҳасабала хархәара рымазароуп ахаҵара змоу рзы акәымкәа, измам рызгьы; аԥааимбарра акәзар, иҟазароуп ахаҵара змам рзы акәымкәа, измоу рзы.
Ауахәама иалоу зегьы џьарак еизаны, доусы рыбызшәақәа рыла ацәажәара иалагар абри аизараҿ абарҭ абызшәақәа, мамзаргьы ахаҵара змам алахәхар, усҟан урҭ ауаа аҩысҭаа дырԥырхагахеит ҳәа рымҳәаӡои?
Иҟалаша алацәажәара аԥааимбарра ианаҿу аамҭазы, убрахь ахаҵара змам, мамзаргьы еилцам уаҩык дыҩналар, уа еилагылоу зегьы уи агәнаҳа дшаҵоу аргамартәуеит, иагьиқәыӡбауеит.
Абасала, уи игәы иҭаз, дызнеиз амаӡақәа зегьы ааԥушеит; убасҟан уи асаара иҽкажьны Анцәа диашьапкуа, иҳәоит: ииашаҵәҟьаны, шәара Анцәа дшәыцҟоуп.
Нас ишәасҳәарызеи, сашьцәа? Шәарҭ шәанеизо аамҭазы, доусы игәы-иԥсазы иара иԥсалма имоуп, аӡәы аҟәышажәеи изаатызи рхацыркра дырзыхиоуп, егьи даҽа бызшәак ала џьара акы аԥшьигоит, ҽаӡәы уи ииҳәаз иаанаго рзеиҭеиҳәоит абарҭқәа рыла шәара зегьы ишәзеиӷьу ҟашәҵоит.
Даҽа бызшәак ала даҽа шьоукы ацәажәара аԥшьыргозар, ицәажәааит аӡәы, ма ҩыџьа, ма, ианаиҳахаӡа, хҩы-уаак, ицәажәалааит еизыԥш-еизыԥшны, еишьҭагыланы, абри аамҭазы даҽаӡәы урҭ ирҳәо иаанаго еиҭаҳәала.
Убри аҩыза зылшо ауаҩы уаҟа дшәыламзар, ауахәамаҿ даҽа бызшәак ала ацәажәара зҽазызкуа ҿимҭааит, ииҳәо ихазы, Анцәа изы иҳәалааит.
Аԥааимбарцәа ракәзаргьы ицәажәо ҩыџьа-хҩы иреиҳамзааит, иӡырҩуа урҭ ирҳәо, ирԥааимбаруа гәцаракны иалацәажәалааит, еилдыргалааит;
Убраҟа итәоу рахьтә аӡәы, иара убра, ҿыц изаатыз ак аӡбахә реиҳәарц иҭаххар, аԥхьа ицәажәауаз иҽааникылааит.
Избанзар шәарҭ зегьы ишәылшоит шәеизыԥшы-еизыԥшны иҟалаша алацәажәара ишәзыӡырҩуа зегьы рдырра, рышьҭкаара иаздырҳаразы, ргәы-рыԥсы ҭынчхаразы.
Аԥааимбарцәа рдоуҳа аханатә иԥааимбаруа ирыҿцаауеит, ирзыразуп,
Избан акәзар Анцәа аиқәымшәарақәа ракәымкәа, ҭынч, ҟыбаӡыбада, еизыразрала аҟазаара Дрынцәоуп. Убас ауп ацқьацәа рҿы уахәамацыԥхьаӡа ишыҟоу.
Ауахәамақәа ирҭаауа шәыҳәса рҿы еихырымхлааит, ҿырымҭлааит; избан акәзар урҭ уаҟа ацәажәара азин рымам, азакәанԥҟара ишаҳәо еиԥш, ирыхәҭоу азыӡырҩреи аҳәатәхаҵареи роуп.
Ирзеилымкаауа акы иазҵаарц рҭахызар, рыҩны ианнеилакь рхацәа иразҵаалааит; избанзар аханатә ауахәамаҿ аԥҳәыс лцәажәара ԥхашьароуп ҳәа иԥхьаӡоуп.
Анцәа иажәа раԥхьаӡа акәны шәара шәахьтә аума ишаауа? Мамзаргьы шәара шәҿынӡа мацароума иара ахьынаӡаз?
Дԥааимбарны ма иара ус, адоуҳа зманы иҟоу дарбанзаалакь, дазыразхароуп абри ишәзызҩуа, сызлацәажәо зегьы Иҳақәиҭу иԥҟарақәа шракәу;
Абри иазыразым имдырраҿ, илашьцараҿ дшыҟоу аиԥш дыҟазааит.
Абасала, сашьцәа, аԥааимбарратә баҩхатәра злашьҭышәкааша гәцаракны ишәымаз шәԥааимбарла, аха абри аамҭазгьы егьырҭ абызшәақәа рыла ацәажәара азин аԥышәымхын;
Абарҭқәа зегьы ишрыхәҭоу аиԥш, аамысҭашәарала имҩаԥыслароуп.
Сашьцәа, ишәгәаласыршәар сҭахуп ишәыласырҵәоз Аевангелие шәара ишәыдышәкылаз, шәшьақәзыргылаз,
Уи шәара хеиқәырхагас ишәоуеит ишәабжьазгауаз гәыҩбара азыҟамҵакәа шәацныҟәозар, инашәыгӡозар, ус анакәымхагьы, зыӡбахә шәымоу ахаҵара башоуп.
Аханатә хадара зманы исыԥхьаӡоз, ишәыласырҵәоз: Аҩыраҿ заа ишаԥхьазгәаҭаз аиԥш, Христос ҳара ҳагәнаҳарақәа ирыхҟьаны дыԥсит,
Дыржит, абри ашьҭахь, ахымыш рыҽны, Аҩыра ишаҳәоз ала, дыбзахеит, дгылт,
Аԥхьа Кифа иҿы дцәырҵит, нас ажәаҩаҩык рыҟны;
Ашьҭахь, аамҭак аҩнуҵҟа, зхыԥхьаӡара хәышәҩык иреиҳаз аишьцәа дрызцәырҵит, урҭ рыбжеиҳараҩык иахьагьы рыԥсы ҭоуп, егьырҭ рдунеи рыԥсаххьеит;
Нас Иаков иҟны днеит, ашьҭахь Апостолцәа зегьы рҿы;
Аҵыхәтәан, убарҭ зегьы рнаҩыс, дааит сара сҿы убарҭ рцынҵәарах гәымбылџьбара сҟны.
Абасала, сара Апостолцәа зегь рахьтә сҵыхәтәантәиуп, Дапостолуп ҳәа зласзуҳәаша аҳаҭыр саԥсам, избан акәзар Анцәа иуахәама саӷан, сазыӷьашкны сазықәгылан, сабашьуан.
Аха Анцәа илыԥха-игәыԥхала иахьа сызлажәбо, сызлажәдыруа салаҟоуп; сара сахь Иара иааирԥшыз агәбылра ашьҭамҭақәа баша ибжьамӡит егьырҭ зегь раасҭа еиҳа схы аџьабаа асырбон; иуҳәар ауеит, уи аџьабаа збоз сара сакәмызт, исзылбааԥшуаз Анцәа илыԥха ауп ҳәа.
Абасала, сара соума, урҭ алыԥхақәа роума, аус злоу, ҳаззааԥсоз ахаҵара шәылаҳарҵәон, шәарҭ иара азхашәҵон.
Исҭахуп иеилыскаарц Христос данԥсы ашьҭахь дгылт ҳәа ирылаҳарҵәо, иҟаз шыҟаз атәы иамакны, иԥсыз гылашьа имам ҳәа шәыҩнуҵҟа шьоукы-шьоук ирҳәақәо зхырҳәаауа?
Иԥсыз ԥсҭалашьа, гылашьа имамзар, усҟан, ҳәарада, Христосгьы ԥсҭалашьа, гылашьа иауамызт;
Христос аԥсцәа рахьтә игылаз, зыԥсы ҭалаз иакәымзар, усҟан изкны ауаа ирылаҳарҵәо ажәабжьгьы башоуп, ишәымоу ахаҵарагьы акы иаԥсаны иҟам.
Абас еиԥш иҟоу аҭагылазаашьа Анцәа изышаҳаҭраҿы ҳамцҳәаҩцәаны ҳҟанаҵоит, ҳара Анцәа Христос аԥсцәа рахьтә диргылеит ҳәа ҳҳәоит, аха Иара Уи дизыргыломызт иԥсыз ҩаԥхьа иԥсҭаҵара, иргылара алымшо иҟазҭгьы;
Иԥсхьоу рыԥсҭаҵара, рыргылара ԥсыхәа змам усзар, Христосгьы иԥсы ҭалт, дгылт ҳәа ҳәашьа аманы иҟаӡам;
Христос аԥсцәа рахьтә игылаз, зыԥсы ҭалаз иакәымзар, усҟан ишәымоу ахаҵарагьы башоуп: шәызлаз агәнаҳа шәшалац шәалоуп;
Убас, ишышәҳәо иҟазар, Христос ихаҵара зманы иԥсызгьы ԥсӡеит ауп.
Ҳара Христос ҳазиқәгәыӷуа абратәи аԥсҭазаара мацаразы акәзар, усҟан ари адгьылаҿ ахаҵара змам раасҭагьы ҳҭагылазаашьа хараӡа еицәахон, ҳнасыԥдахон.
Аха Христос аԥсцәа рҟынтәи дгылт, Иара иоуп иԥсхьоу зегь рахьтә раԥхьаӡа ибзахаз, игылаз.
Ари адунеи аҿы аԥсра уаҩык ила ишааз еиԥш, абзахарагьы убас аӡә ила иааит.
Адам иҟны зегь шыԥсыз еиԥш, Христос иҿы зегьы рыԥсы ҭалоит.
Зегьы аамҭа-аамҭала: раԥхьаӡа акәны Христос, нас, Иара иитәу Иара данаауа аамҭазы.
Ашьҭахь, аҵыхәтәантәи аамҭа гылоит Уи Иаҳра Аб Анцәа ианииҭо аамҭа, усҟан еиҳабырас иҟоу зегьы, мычрас иҟоу зегьы аԥихуеит.
Уи аҳра иманы дыҟоуп иаӷацәа зегьы иҿаԥхьа асаара ишьҭеиҵаанӡа,
Иҭаирхоит, иаԥихуеит аҵыхәтәантәи иаӷагьы аԥсра,
Избан акәзар, ишҳәоу еиԥш, Уи иаӷацәа зегьы ишьапаҿы асаара ишьҭеиҵоит. Еилкаауп, зегьы ҳәа араҟа иҳәоу зегьы дыриааиртә, иҿаԥхьа асаара ишьҭаларатә Иҟазҵаз дшаҵанамкуа.
Абас зегьы даныриааилакь, иҿаԥхьа асаара ианышьҭеиҵалакь ашьҭахь, Аԥа Ихаҭагьы зегьы дыриааиртә алшара Изҭаз иҽииҭоит Анцәа зегьынџьара зегьы дрыланы дыҟазарц.
Мамзар иԥсхьоу раҳаҭыр азы аӡӡаахра зымҩаԥгатәузеи? Урҭ гылараны иҟамзар?
Ҳарҭгьы ес-сааҭ ҳаԥсҭазаара ашәарҭара изҭаҳаргыларызеи?
Сара ес-иаашар иԥсуа соуп: салаҽхәоит, сашьцәа, лыԥхала ҳахьеибабо, Иҳақәиҭу Иисус Христос иҿы шәахьсымоу.
Уаҩҵас исҳәозар, суазҳәауа, ахаҵара рыларҵәауа сандәықәыз, агыгшәыг уаӷеимшхарақәеи сареи Ефес ҳанеибашьуаз, ҳанеибарԥсуаз, сыԥсҭазаара ашәарҭа ианҭасыргылоз аамҭазы, феидас исымаазыз, схы зыхсырҟьозыз иԥсхьоу рыргылара ухахьы иузаамго акы акәзар? Афара-ажәра ҳҽаҳҭап, уеизгьы уаҵәы ҳаԥсраны ҳаҟоуп ҳәа аҳәаразу!
Шәгәышәҽаныз: ауаа маџьанақәа, ауаа мхәыцқәа уаҩ дзыхӡыӡаауа, ицқьашәқьоу рыҟьашьра, рыԥхасҭатәра рылшоит.
Шәхы шәнапаҿы иаажәга, ишахәҭоу аиԥш шәыблақәа хышәт, агәнаҳа шәаламлан; рыцҳарас иҟалаз, ирԥхашьагахаз, шәара шәахьтә шьоукы Анцәа дрыздырам.
Аха аӡә ус дҵаар илшоит: аԥсцәа рыԥсы злаҭалоузеи, мшәан? усҟан цәеижьс иаархәараны иҟои, ишԥаҟалои?
Ас аҵаара хшыҩдароуп! илоуҵо ажәла мҵәыӷьар имԥсыр, акы ахылҵраны иҟам, ԥсҭалашьа амам;
Ажәла ануҟьо аамҭазы ахәҵәы аума иуҟьо, илоуҵо: ицқьаӡа иҟоу, алаҵара иазырхиоу арыц ауми иҟалоит уи ча рыцзар, ма даҽакы;
Анцәа иарбан рыцзаалакь Иара ииҭаху ацәа, ацәеижь аиҭоит, иарбан рыцзаалакь, иарбан жәлазаалакь иара ацәеижь амоуп.
Ацәеижьқәа зегьы еиԥшым: ауаатәыҩса цәеижьк рымоуп, аԥстәқәа даҽа цәеижьк, убас хаз-хазы аԥсыӡқәа, аԥсаатә.
Иҟоуп ижәҩантәу ацәеижьқәа, иҟоуп идгьылтәу: ижәҩантәу ацәеижь иара ахьӡ-аԥша, адура амоуп, идгьылтәугьы иара атәы.
Амра иара ахаҿра адура амоуп, амза акәзаргьы иара адура, иара алашара, убас аеҵәақәа; дара аеҵәақәагьы лашарала, елаарцыррала аки-аки еиԥшым, еиҟарам.
Убас ауп ишыҟало аԥсцәа ргылараангьы: иларҵауа ацәеижь ибаауа, ихәаш-хәаша, еимытта ицо акоуп; абзахаратәи агыларатәи ацәеижь баара-ԥсра ақәым;
Ианыларҵо, анышә ианарҭо акгьы ианаԥсам акәзар, ианыбзахо аамҭазы хьӡи-ԥшеи аиуеит; анышә ианамардо имчыдоуп, иԥсуп, аԥсы анҭало, мчы-лшарала иҭәуп;
Уи анышә иамардоит идгьылтәу цәеижьк аҳасабала, ибзахоит, игылоит доуҳатә цәеижьны. Идгьылтәу ацәеижь шыҟоу аиԥш, иҟоуп идоуҳатәу ацәеижьгьы.
Иануп абас еиԥш ала: раԥхьатәи ауаҩы Адам зыԥсы ҭоу аӡә иакәхеит; аҵыхәтәантәи Адам доуҳала иҟоу ԥсҭазаарарҿиаҩуп.
Аԥхьа ицәырҵуа цәала-жьылатәи ԥсҭазаароуп, нас доуҳалатәи.
Аԥхьатәи ауаҩы анышә далхуп, аҩбатәи ижәҩантәу Иҳақәиҭу.
Идгьылтәу, анышә иалху идгьылтәу, инышәтәу дреиуоуп, ижәҩантәу жәҩан ахьтә иааз иеиԥшхоит.
Идгьылтәу рхаҿра шҳамаз аиԥш, убасҵәҟьа ижәҩантәқәоу рхаҿра ааҳхәараны ҳаҟоуп.
Ишәасҳәоит, сашьцәа, ашьеи ацәеижьи ракәым Анцәа Иаҳра иаџьынџьхо, ибаараны, ихәаш-хәаша ицараны иҟоугьы иаҭынхо баара, еицакра зқәым акәым.
Шәысзыӡырҩ, имаӡоу шәзаасыртуеит: ҳарҭ зегьы ҳаԥсуам, аха ҳарҭ зегьы ҳҽаҳаԥсахраны ҳаҟоуп
Иаалырҟьаны, еимгеимцарак иалагӡаны, аҵыхәтәантәи абыкьыбжь анго аамҭазы; убри абыкьыбжь иԥсхьоу рыԥсы ҭаны, баара-еицакра рықәымкәа иарҿыхоит, ҳара ҳакәзар ҳҽаҳаԥсахуеит;
Ибаараны, ихәаш-хәаша ицараны иҟоу зегьы баара-еицакра зқәым ирылаҟахоит, иԥсраны иҟоу зегьы ԥсра рықәымкәа иҟалоит.
Ибаараны, ихәаш-хәаша ицараны иҟоу баара-еицакра зқәым анракәхо, ԥсра зқәу зегьы ԥсра рықәымкәа ианыҟало аамҭазы, инаӡоит иану аҳәахьа: аԥсра аиааира иахәхеит.
Аԥсра! иабаҟоу уара ушҳам-ҭархага? џьаҳаным! иабаҟоу уара уиааира?
Аԥсра шҳамс, хыхьчагас иамоу агәнаҳа ауп; агәнаҳа нызкыло мчы-лшароуп азакәан.
Иҭабуп ҳәа иаҳәазааит Анцәа Иҳақәиҭу Иисус Христос ила аиааира ҳаҭәазшьаз!
Убри аҟнытә, шәарҭ, гәы цаҳә-цаҳәла бзиа избауа, аӷьараҳәа шәыҟаз, гәыҩбара шәмоун, шәымч-шәылшара зегьы Иҳақәиҭу имаҵура иазышәк, ижәдыруазааит Иҳақәиҭу иҿаԥхьа ижәбо аџьабаа бжьаӡраны ишыҟам.
Ацқьацәа рзыҳәа аԥара еизгараан Галаҭиатәи ауахәамақәа рҿы ишьақәсыргылаз шәықәныҟәа:
Амчыбжь актәи амш аан шәара шәахьтә доусы заҟа илшо ала, ирҳауа аҟнытә ишәатәу хазы иаахыхны иҵәахлааит, сара саннеилакь аамҭазы, уи аизгара ҳаламгаразы.
Саннеиша аламҭалазы шьоукы алышәх, иеизыжәгаз асадаҟы Иерусалимҟа иҳашьҭразы, уахь идәықәсҵараны иҟоу сышәҟәқәа рыцҵаны.
Сара сцара амҩаны иҟалар, уахь сҿанынасхо, даргьы сыццоит.
Македониа сшалслакь, шәара шәахь снеиуеит, избанзар Македониа иалганы ауп сымҩа шгоу.
Иҟалап, ԥыҭраамҭак шәара шәҿы саанхар, аӡынрагьы убраҟа исхызгар, нас, сцараны сахьыҟоу сандәықәло аамҭазы, снаскьажәгарын.
Уажә шәара шәахь иамҩатәны сыдымгыларц сыӡбеит, уаҟа рацәак сынхартә аиԥш аамҭа ахьсымам азы, нас, Иҳақәиҭу ус иҳәахьазар, еиҳа аамҭа сыманы снеиуеит, ԥыҭракгьы убра саанҿасратәы.
Ефес Аҩынҩеижәеижәаба мшы аназгәарҭонӡа саанхоит,
Избанзар араҟа суазҳәаразы ашәқәа ҟьаҟьаӡа иаартуп, исԥырхагақәоу рацәаҩны ишыҟоугьы.
Тимофеи шәара шәахь днеиуазар, шәгәышәҽаныз, иҭагылазаашьа шәарҭамхаразы, сара сеиԥш иаргьы Иҳақәиҭу иус дазааԥсоит.
Убри аҟнытә тәамбарала акәымкәа, иахәҭоу адкылара иоуааит, нас лыԥхала сара сахь амҩа дықәышәҵа, иаара сазыԥшуп, аишьцәа ицны.
Ҳашьа Аполлос иакәзар, даараӡа сиҳәеит, аишьцәа иманы шәара шәахь днеирц; аха макьана уахь, шәара шәышҟа, адәықәлара иҭахым, ианиманшәалахо днеиуеит.
Ишәымоу ахаҵара шәазықәгылаз, хацәаҵас шәыҟаз, шәыӷәӷәаз;
Изқәышәкуа, иҟашәҵо зегьы бзиабарала, гәбылрала иҟашәҵала.
Сашьцәа, сшәыҳәоит: шәара ижәдыруеит Стефан иҩнаҭа иаҵанакуеи иареи Ахаиаҿ раԥхьаӡа акәны ахаҵара здызыкылаз, иазықәгылаз шракәу, урҭ рыԥсҭазаара ацқьацәа рмаҵура иазыркит,
Шәарҭгьы абас аиԥш иҟоу ҳаҭыр рықәышәҵала, шәырҿыԥшла, убас цхыраара ҟазҵо, џьабаа збауа зегьы.
Сара сеигәырӷьеит Стефани, Фортунати, Ахаики раара: шәара шәыҟамзаара акала ихадырҭәааит,
Урҭ шәареи сареи ҳгәы-ҳаԥсы дырҭынчит. Абас еиԥш иҟоу ауаа аҳаҭыр рыгышәмыжьын.
Асиа иҟоу ауахәамақәа асалам шәырҭоит, ишәеихырхәоит; асалам цаҳә-цаҳә шәырҭоит Иҳақәиҭу ибзиабараҿ иҟоу Акилеи Прискиллеи, ишәеихырхәоит иара убас урҭ рыҩнаҭатә уахәамаҿ еизауа ауааԥсыра зегьы.
Асалам шәырҭоит абратәи аишьцәа рызынтәык. Иԥшьоу еибагәӡрала шәеизыҟаз.
Сара схаҭа, Павел, саламла, напылаҩырала иацысҵоит:
Иҳақәиҭу Иисус Христос бзиа дзымбо дышәизааит, дҳаҟәгазааит; маранафа даауеит Иҳақәиҭу.
Иҳақәиҭу Иисус Христос илыԥха-игәыԥха шәымазааит,
Христос Иисус иҿы еснагь бзиабарала сшәыцҟоуп. Амин.
Апостол павел коринфаа ирзишьҭыз аҩбатәи
Анцәа игәаԥхарала Иисус Христос Иапостолс иалху Павели аешьа Тимофеии рахьтә, Коринф иҟоу Анцәа иуахәама, убас Ахаиа зегьы аҿтәи ацқьацәа рахь:
Аб Анцәеи Иҳақәиҭу Иисус Христоси рылыԥхеи рзыразреи шәымазааит.
Хьӡи-ԥшеи имазааит Анцәа Иҳақәиҭу Иисус Христос Иаб, агәыразреи агәыжьжьареи Рынцәа.
Анцәа ҳара гәаҟрас иҳамақәоу зегьы ҳрылигоит, ҳгәы ижьжьоит, ҳарҭгьы, уи ҳгәы шижьжьо, иширҭынчуа аиԥш, егьырҭ ргәы ҳажьжьоит, иҳарԥсаҳәоит!
Ҳара Христос игәаҟрақәа, ирыцҳарақәа заҟа иџьбараны иаҳныруа аҟара, Христос иҳаиҭо ажьжьарагьы еиҳа-еиҳа иӷәӷәахоит, аҽарҵаулоит.
Ҳазлоу ҳгәаҟрақәа, алахьеиқәрақәа ҳхаагоит шәарҭ шәгәышәыԥсы рызҩыдаразы, шәеиқәырхаразы; урҭ, ҳара ҳаиԥш, шәаргьы шәызлагылоу, ишәхыжәго ауадаҩрақәа, аԥышәарақәа рыҿгьы ишәыхәоит;
Иӷәӷәоуп шәара шәахь иҳамоу агәыӷрагьы. Иҳазцәырҵуа агәҭынчра-агәыжьжьара акәзар, шәара шәгәы азҩыдаразы, шәеи қәырхаразы иаҳҭаауеит, шәарҭгьы иара убас ҳара ҳгәаҟрақәа шәрызхьаауп, ҳагәҭынчрагьы ҳацеиҩышәшоит.
Ҳашьцәа, ижәдыруазарц ҳҭахыуп Асиа ҳаныҟаз иаҳхаагаз ашәарҭаратә уаҟа убас еиԥш иҟаз ауаӷеимшхарақәа ҳрылашәеит, урҭ ҳаибганы ҳрылҵып ҳәа ҳгәы иаанагомызт.
Ҳарҭ убри аамҭазы аԥсра ҳҽазырхианы ҳаҟан, ҳзықәгәыӷуазгьы ҳхы акәмызт иԥсхьоу рыԥсҭаҵара, рыргылара зылшо Анцәа иакәын,
Уи ҳагьеиқәирхеит, ҳҿаԥхьаҵәҟьа иааихьаз, иаҳҿагылаз аԥсра ҳацәигеит-ҳалигеит, ҳгәыӷуеит ҳаԥхьаҟагьы акырынтә уи ҳацәихьчап ҳәа,
Ҳара ҳаиқәырхара акәзар, иаҳзышәкуаз аныҳәаԥхьыӡқәагьы ацхраауан, жәпаҩы убарҭқәа иҭабуп ҳәа рзырҳәеит иаҳзыҟаҵаз абри аҳамҭазы.
Абри иаҳҳәо абзырӡажәа ҳара ҳаламыс иаршаҳаҭгоуп, ҳарҭ уаҩытәыҩсатә ҽырҟәышрала акәымкәа, иаҳҳәо гәҭыӷьӷьаала, гәык-ԥсыкала иаҳҳәоит Анцәа илыԥха ҳаманы.
Абри ишәзаҳаҩуа аартуп, шәшаԥхьаҵәҟьо иҟоуп ак аҵам, сгәыӷуеит, иара убас шакәу нагӡаны еилшәыргап ҳәа,
Абри шәыхшыҩ аназцалакь, ианеилышәкаалакь, агәра жәгап Иҳақәиҭу Иисус Христос илбаара амш аҽны ҳара-ҳара ҽхәаԥхьыӡла ҳаизгәдууа, ҳаиқәгәырӷьо ҳшыҟало.
Сара абри агәра ганы исымоуп, убри аҟнытә исҭахын заа шәара шәахь анеира, ҩынтәгьы лыԥха шәоуразы,
Исаҳасабын Македониаҟа сҿанынасхо, шәара шәҿы снеиразы, нас, Македониантә схынҳәны санаауа, Иудеиаҟа снаскьажәгаразы.
Издыруада, абас еиԥш ала иӡбаны исымоу рацәак сыззымхәыцкәа исыдыскылаз ак еиԥш шәахәаԥшуазар? Аамҭак аҩнуҵҟа зны ааи, ааи ҳәо, ҽазны мап, мап ҳәо, уаҩҵасла, ԥсыҽрала иеибыҭоу, иҵаулам, ихыхь-хыхьтәу ала сныҟәозар?
Анцәа иҿаԥхьа сықәны ишәасҳәоит зны ааи, зны мап ҳәа акәымкәа, абраҟа сызлацәажәақәо рҿы изаҟаразаалакь гәыҩбара сыманы сшыҟам,
Избанзар сареи, Силуани, Тимофеии зыгәрагара шәылаҳарҵәо Анцәа Иԥа Иисус Христос лак-ҩакра, гәыҩбара дрылаҟаӡам, Уи иҿы иҟаӡам ааи мамзаргьы мап, Уи иауразоуроу зегьы дызлаҟоу ааи ауп
Анцәа игәыӷрақәа зегьы Уи иҿы ааи ҳәа инаӡеит, Уи ҳара ҳала Анцәа лыԥха ииҭоит, амин ҳәа иаҳәаны.
Шәареи ҳареи ҳазшаз, ҳшьақәзыргылаз, зыхәша ҳахьшьу Анцәа иоуп,
Уи иоуп зымҳәыр ҳну, Доуҳатә шасысны ҳгәаҵа иазыҟалаз.
Анцәа шаҳаҭс дҟасҵоит, иахьа уажәраанӡа Коринф сымнеира шәара шәшаҭара ишазҳәоу.
Ҳара иаҳҭахым ахаҵара азҵаарақәа рҿы қәыӷәӷәарала ак шәыдаагаларц, иҟаҳҵо зегьы ҟаҳҵоит шәыргәырӷьаразы, шәгәахәаразы: ишәымоу ахаҵарала ауп шәара шәызлаӷәӷәо.
Убри аҟнытә исыӡбеит шәара шәахь ҩаԥхьа шәгәы иалсша аҟаҵаразы сымнеиразы.
Мшәан, шәара шәгәы нзырхаша ҟасҵар, усҟан сара гәырҭынчҩыс исоурыда, шәарҭ, абас еиԥш иҟоу агәала зысҭауа шәакәымзар?
Абас шәгәы иасша ажәақәа рыла изыҩуаз зызыҩуаз шәара шәҿы саннеилакь аамҭазы, сзыргәырӷьара ацынхәрас, илахьеиқәҵагоу саламԥшырц азы ауп, агәра згоит убра шәара шәыҿтәи агәырӷьара еицаҳзеиԥшу акы акәны ишыҟало.
Сара сзы имариамызт шәара шәахь урҭ ажәақәа рыҩра исыҩуан лаӷырӡашала, сгәы сҭаҵәыуа; ари абас шакәу зызҩуа шәсыргәырҩарц акәӡам: сара абраҟа сызлацәажәо шәара шәахь ихыш-хыҵәо сыбзиабаратә ауп.
Шәара шәыбжьара сара сгәы нзырхаз, агәырҩа сызҭаз ауаҩы дыҟазар, ари агәырҩа сара мацара истәым, зегьы еицаҳзеиԥшуп.
Шәара шәахьтә шьардаҩы убри ауаҩ лахь ишәҭаз мацара уи иахьырхәра иазхоны иԥхьаӡатәуп.
Убри аҟнытә уи еснагь лахьеиқәрала дҟамларазы, аара иду ианажьны, игәы-иԥсы шәыжьжьа,
Сагьшәыҳәоит абзиабара игышәмыжьразы.
Изыҩуа зызыҩуа исҭахуп иаша-ҵабыргла ишьҭысхуа азҵаарақәа зегьы рҿы сҳәатәы нашәыгӡо-инашәмыгӡо еилыскаарц.
Абри аамҭазгьы, ижәдыруазааит, шәара агәнаҳа занашәыжьуа, саргьы ишианасыжьуа; ари агәнаҳа шәара шәаҳаҭыр азы аӡәыр ианасыжьхьазар, ианасыжьуан Христос ихьӡала,
Аҩысҭаа ԥырхага ҳаимҭаразы; ҳара уи игәҭакқәа ҳзымдыруа ҳаҟаӡам.
Христос игәырӷьажәа рыларҵәаразы Троада саннеи , исзыразны ашәқәа ҟьаҟьаӡа исзаартын, ашәқәа Иҳақәиҭу ила ишаатхьазгьы.
Убас шакәызгьы, гәҭынчра сымамызт, избанзар убраҟа сашьа Тит дсымбеит; убри аҟнытә уаҟа бзиала ҳәа нараҳәаны, Македониаҟа сҿынасхеит.
Сара Анцәа иахь иҭабуп сҳәоит, уадаҩрас иҟоу зегьы дыриааиуа, ҳамҩақәа ылхны, ԥхьаҟа ҳахьиго азы, Христос изку, Иара ихаҭа изку ажәабжь ауаа ирылаҳарҵәалартә еиԥш алшара ахьҳаиҭо азы.
Ҳарҭ Анцәа изы Христос ила илаҳа-лаҳауа фҩуп иеиқәхараны иҟоуи иҭахашеи рыбжьара:
Уи афҩы шьоукы рзыҳәа иҭархагоуп, егьырҭ рзы уаҩ ԥсҭазаара изҭо, еиқәырхагас иҟоу фҩуп. Иҟада абас зылшара?
Иара абри аамҭазгьы, жәпаҩы ишыҟарҵақәо аиԥш, Анцәа иажәа ахә ҵаҳхуам; ҳарҭ Христос ҳаҽилархәны иаҳҳәо Анцәа иҿаԥхьа иаҳҳәоит, Анцәа гәык-ԥсыкала изыҟоу шьоук раҳасабала.
Мшәан шәареи ҳареи ҿыц ҳаибадыррыма? Ҳаизыҟазаашьақәа шәара шәахьтә, мамзаргьы ҳара ҳахьтә ашәҟәқәа рыцҵатәума, шьоукы-шьоукы рзыҳәа ишырыҩло аиԥш?
Шәара ҳара ҳгәы иҭаҩу шәҟәуп, уи ашәҟәы збауа зегьы еицырдыруеит, иаԥхьоит.
Зегьы еицырбарҭоуп шәара шәхаарԥшышьала Христос ишәҟәык шәшаҩызоу, уи ҩуп ҳара имҩаԥаҳго маҵурала акәымкәа, зыԥсҭоу Анцәа Идоуҳала; изынҵоугьы ахаҳә ҟьаԥсқәа ракәым, агәоуп измадоу, изҭаҩу.
Абри аҩыза агәрагара Христос ила Анцәа иҿы иҳамоуп.
Ҳара абарҭқәа хаҭа-ԥсаҭарала ҳахшыҩ зызцаз, иҳалҳаршаз ракәӡам, уи аҩыза зылшо ҳреиуам, ҳхазыҳәангьы акгьы ҳашьҭаӡам: ҳазлаҟоу, лшарас иҳамоу Анцәа иахьтә иаауеит
Уи алшара ҳаиҭеит Ауасиаҭ Ҿыц амаҵ ҳауларазы нбанла акәымкәа, доуҳала; анбан уеилнашьаауеит, уарԥсуеит, Адоуҳа ԥсҭазаара унаҭоит.
Аԥсра узаазго ахаҳә иану анбанқәа рымаҵ аура иахылҵуаз алашара Израилаа Моисеи аамҭа кьаҿк аҩнуҵҟа дыднамырбартә аҟынӡа иҿаҷҷозҭгьы,
Убри аҵкыс еиҳа хьӡи-ԥшеи амаӡами адоуҳа амаҵ аура?
Ақәыӡбара амаҵ аура, азааԥсара абасҟак бзырӡы азкызар, аиаша-ҵабырг рыларҵәара заҟа хьӡи-ԥшеи азукша еиҭаҳәашьас иамоузеи!
Убасҟан хьӡи-ԥшеи змоу ҳәа иԥхьаӡази иахьатәи ахьӡ-аԥша иашаҵәҟьеи заҟа рыбжьоузеи?! абри уаназхәыцуа, усҟантәи ахьӡ-аԥша ублаҿ иааиуам.
Убри аамҭалатәи ахьӡ-аԥша амҽхак абасҟак иҭбаазар, заҟа хьӡи-ԥшеи амоузеи наунагӡа иаанхо.
Абас еиԥш иҟоу агәыӷра ҳаманы ауп абри аҩыза агәаӷьра ду шааҳарԥуша, ҳус шынаҳагӡо.
Абри аамҭазгьы ҳхы-ҳҿы ҭаҳаҳәҳәом, Моисеи ишыҟаиҵоз еиԥш, Израилаа иҿыцәаауаз уи ихьӡ-иԥша иаҿаԥшыр ахьиҭахымыз аҟнытә.
Урҭ рыхшыҩ-дыррагьы ҭаҳәҳәаны, ирлашәны иаанхеит ишҭаҳәҳәац иҭаҳәҳәоуп, ирлашәуп иахьанӡагьы, ари рбарҭоуп Ажәытә Уасиаҭ ианаԥхьо аамҭазы: иҭаҳәҳәоу рхы-рҿы хызтраны иҟоугьы Христос иоуп.
Иахьа уажәраанӡа, Моисеи ианиԥхьо аамҭазы, ргәы-рыԥсы шҭаҳәҳәац иҭаҳәҳәоуп ирлашәуп;
Иҳақәиҭу ишҟа рхы андырхо, ианизхьаԥшуа ауп рхы-рыхшыҩ, ргәы-рыԥсы злаҭаҳәҳәоу, излаҭалаҳау анырԥыргахо.
Иҳақәиҭу Ддоуҳауп: Иҳақәиҭу Идоуҳа ахьыҟоу иҟоуп ахақәиҭра.
Ҳара зхы-зҿы ҭаҳәҳәоу ҳакәым уи асаркьа ианыԥхалоушәа иаҳбарҭоуп, Иҳақәиҭу ихьӡ-иԥша ҳазгәдууа, ҳгәы-ҳаԥсы изкуа, еиҳа-еиҳа Иара ҳаҽиеиԥшаҳтәуеит, Иара ихьӡ-иԥшеи ҳара ҳахьӡҳаԥшеи еилаҵәоит, Иҳақәиҭу Идоуҳа иармарымажоит.
Инаҳагӡо ари амаҵура Анцәа илыԥхала иҳаҭәашьоу маҵуроуп, гәеиҵахарак ҳаурангьы ҳаҟам:
Ҳарҭ ирԥхашьагоу, зыӡбахә узцәырымго аусқәа мап рцәаҳкуеит, аҩысҭаара ҳашьҭам, мцы ҳҳәом, Анцәа иажәа еицаҳкуам аиаша рылаҳарҵәоит, убри аҟнытә Анцәа иҿаԥхьа дарбанзаалакь ламысла ҳаибааит.
Ҳара ҳхаҵара ахаҿра ҭаҳәҳәазар, иҭаҳәҳәоуп иҭахараны иҟоу рзы,
Ахаҵара змам рзы, урҭ ари аамҭа анцәахәы ирлашәыз уаауп, агәырӷьажәа иахылҵуа алашара Христос илашара, ихьӡиԥша рбараны, ирнырраны иҟаӡам, Уи збара ҳалымшо Анцәа дихаҿроуп.
Ҳара ауаа ирылаҳарҵәо ҳхы-ҳаԥсы, ҳусқәа ракәым, Иҳақәиҭу Иисус Христос иҵара ауп, Иисус иаҳаҭыр азы ауп шәара шәымаҵ заҳуа,
Избан акәзар алашьцара аԥыхны алашара аԥызҵаз Анцәа ҳгәыҳаԥсы ирлашеит Иисус Христос ила Иара идырреи ихьӡ-иԥшеи ҳабла хыртразы, ҳдырлашаразы.
Хәы змам ари амазара ҵәахуп анышәаԥшь ҳаԥшьаҿы ҳцәеижьаҿ уи ҳаҵоуп, иҳаман ҳдәықәуп, амч-алшара зтәугьы ҳара ҳакәӡам Анцәа иоуп;
Ҳарҭ ари адунеи аҿы зехьынџьара иҳақәыӷәӷәоит, ҳакҿарцалоит, аха ҳарзышьаҽуам; ԥсыхәа змам, уаҩ деилазго аҭагылазаашьақәа ҳзыҟарҵоит, аха ҳгәыӷрақәа ҳцәыӡуам ҳҽеиқәҳархоит;
Иааҟәымҵӡакәа ҳаԥхаҵа иҳашьҭоуп, аха ауаа ҳаанрыжьуам; ҳрыпҟоит, ҳарҟәаҟәоит аха ҳаҟоуп;
Ҳцәеижь Иҳақәиҭу Иисус иԥсра агәыҵаҳәҳәоуп ахаҭагьы Иисус иԥсҭазаара иашьашәалахарц.
Ҳарҭ, ԥсҭазаара змоу, Иисус иаҳаҭыр азы аԥсра ҳаԥылоит, иԥсуа ҳцәеижь Уи иԥсҭазаара ԥсыс иахалоит.
Ҳара ҳцәеижь аҟны аԥсра аусура иаҿуп, шәара шәҿы аԥсҭазаара.
Иануп: ахаҵара сымоуп, убри азы ауп исҳәо зысҳәо, ҳарҭгьы ахаҵара ҳамоуп, убри ауп иаҳҳәо ҳзырҳәоугьы,
Иаадыруеит Иҳақәиҭу Иисус аԥсцәа рахьтә Дзыргылаз ҳаргьы Иисус ила убас ҳиргылараны ишыҟоу усҟан шәаргьы ҳаргьы Иара иҿаԥхьа ҳаицгылауеит.
Абарҭқәа зегьы шәара лыԥха шәыҭара, абзиара шәзыҟаҵара иазкуп лыԥхала зхыԥхьаӡара еиҳа-еиҳа иазҳауа ауааԥсыра Анцәа изыразны, ибзырӡы рҳәо иҟаларазы, ихьӡ-иԥша иазҳаразы.
Убри аҟнытә гәкажьра ҟаҳамҵароуп: есааиратәи амаҵура цәала-жьыла ҳаркароит, ҳаражәуеит, аха ҩнуҵҟала еснагь ҳарҿоит, ҳарҿыцуеит.
Аамҭалатәи ҳара ҳгәаҟрақәа хьаагатәым, урҭ усҟак рыҵаркуа иҟам наунагӡатәи аԥсҭазаара, ахьӡ-аԥша анаҳзыԥшу.
Ҳарҭ иаҳамбо ҳбарҭазароуп, избан акәзар иаҳбо зегьы аамҭалатәуп, иаҳамбо ауп инаӡаӡатәу.
Ҳара иаадыруеит адгьыл аҿтәи абри ҳанхарҭа, ҳқәацә, хәашхәаша ианцалакь, Анцәа иахьтә ажәҩан аҿы анхарҭа шҳауа, уи анхарҭа инапылаҟаҵарам ҩнуп, инаунагӡатәиуп.
Араҟа ҳаибаргәаҟуа ҳаибарԥшуп ҳажәҩан нхарҭаҿ ҳнаӡаанӡа, уи цәашәҵатәыс иҳауаанӡа.
Амала ҳанеилаҳәахалакь ашьҭахь егьзышәӡам ҳиеиԥшны ҳаанымхароуп.
Аха макьана ҳадгьыл нхарҭаҿ ҳцәеижь ыҟанаҵ, ҳқәацә аҿы ҳаҟанаҵ, ҳақьуеит, ҳгәаҟуеит; аԥсҭазаара ҳзымариам, маҭәа ҳшәымкәа аӡәы ҳаибар ҳҭахым иаҳҭахуп иԥсраны иҟоу зегь аԥсҭазаара иахәхарц, иаҩнахырц.
Убри азы ауп ҳара Анцәа ҳзишазгьы, шасыс иҟаҳҵаша, ҳзықәгәыӷша Иара Идоуҳа зҳаиҭазгьы ҳзықәиргәыӷыз шынаигӡо ала агәра ҳгаразы.
Убри аҟнытә ҳарҭ еснагь гәкаршәрала ҳаҟоуп; макьана, ари ҳадгьылтә нхарҭа ҳалаӡонаҵы Иҳақәиҭу ҳаицәыхароуп,
Избан акәзар ари адгьыл аҿы ҳазлаҟоу хаҵарала ауп ахаҵара убаӡом,
Убри аҟнытә ҳарҭ ҳазыраҳаҭын ҳадгьылтә цәеижь ааныжьны Иҳақәиҭу иҿы наӡаӡатәи анхарҭа ҳамазарц,
Абри анагӡаразы ҳарҭгьы ҳаицлабны Иҳақәиҭу ииҭаху ацныҟәара ҳаҿуп, Иара иҟны ҳаҟоума, Иара иахь амҩа ҳақәума;
Избан акәзар ҳарҭ зегьы, аханатә ишаҳзыԥҵәоу аиԥш, Христос иҿаԥхьа агылара ҳақәшәоит: убраҟа доусы идыԥхьаӡалоу рҭак ҟаиҵар акәхоит ицәеижьтә ԥсҭазаара иагыз-иабзаз ала.
Абасала, игәра азхаҳҵоит, ҳагьицәшәоит Иҳақәиҭу, абарҭқәа ҳасаб рзуны ауп ауаа ҳуазҳәара шрылаҳарҵәо, ргәы-рыԥсы ишрызнаҳго, Анцәагьы уи ибарҭоуп, сгәыӷуеит, абарҭқәа ртәы шәаргьы ижәдыруеит ҳәа, уи шәыламыс иатәуп.
Ҿыц ҳхы шәҳардыруам, гәҭакыс иҳамам шәҿаԥхьа ахырҽхәара, аха шәара лакҩакрада ишәылшоит ҳабзырӡажәа аҳәара, хыхьхыхьлатәи еихьӡарақәак змоу, урҭ ирылаҽхәауа ирҿашәкразы: аус злоу угәы-уԥсы иҵауланы ирныруа ауп.
Ианахҳарҟьо ҳхы аҭыԥ иқәҟьазшәа рбоит ҳарҭ Анцәа изы ауп ус иџьбараны ҳҽызԥаҳшәо; хӡырымгарала ҳхы анааҳарԥшуа шәара ишәбарҭоу ауп.
Аханатә Христос ибзиабарала ҳахьчоуп, абас еиԥш ҳанхәыцуа: зегь рзыҳәа аӡә дыԥсызар, ари зегь ԥсит ауп иаанаго.
Христос зегьы рзы дыԥсит зыԥсы ҭоу рхазыҳәа рыԥсы ҭамзарц, дара рзы иԥсыз, нас игылаз изы иҟазарц.
Абасала, абри аамҭа инаркны уаҩытәыҩсатә знеишьала, цәеижьтә шәага-загала аӡәгьы ҳихәаԥушам; зны цәеижьла иаҳбоз Христос усҟан убас еиԥш ҳизнеиуан, аха уи усҟан акәын, уажәы ус еиԥш ала дҳаздыруам.
Убри аҟнытә уажәы Христос иҿы иҟоу, ихаҵара змоу уи ҿыцла иаԥҵахаз иоуп; ажәытәтәи цеит, имҩасит уажәшьҭатәи зегь ҿыцуп.
Абарҭқәа зегьы илшеит Анцәа, Уи Христос ила Иареи ҳареи ҳаиниршәеит, иҳадиҵеит абри аинышәаратә мҩа ҳанызаарацы.
Анцәа Христос илшарала ари адунеии Иареи еинышәеит, ауаа ируаз агәнаҳарақәа, иҟарҵоз ацәгьарақәа дрықәмыӡбеит, иранаижьит, абри аиныршәага ажәа ҳарҭгьы иҳаҭәеишьеит.
Абасала, ҳарҭ Христос ҳаихаҭарнакцәоуп, ҳара ҳала Анцәеи ауааи еицәажәоит, еимадоуп; убри аҟнытә Христос ихьӡала ҳшәыҳәоит: Анцәеи шәареи шәеинышәа.
Аханатә гәнаҳа змамыз ҳара ҳҵыхәала Ихы ԥсаҭатәыс иҟаиҵеит Иара ибзоураны Анцәа иҿаԥхьа хаҵарала, иашаҵабыргла ҳҟаларазы.
Ҳарҭ, маҵурак еицымҩаԥызго шьоук раҳасабала ҳшәыҳәоит, ҳшәашьапкуеит Анцәа илыԥха, ишәзыҟаиҵо албааԥшра тәамбарала акәымкәа, ишаҭәоу ишәыдышәкылаларазы.
Избанзар иҳәоуп абас: абзазаратә аамҭазы Сара убжьы саҳаит, аиқәырхара амш аҽны суцхрааит. Абар, уажәы абзазаратә аамҭа маншәала, абар, уажәы аиқәырхара амш.
Иаҳҭахым аӡәгьы изы шьацәхнысларҭа ҭыԥны аҟазаара, иаҳҭахым ҽыԥныҳәак ҳауразы.
Иҳалшо зегьы ала ҳашьҭоуп Анцәа имаҵ аура: арыцҳараҿы, ауадаҩраҿ, ацхыраара ахьаҭаху аҿы,
Ианҳасуа, ҳанырыпҟо аамҭазы, ҳахьҭаркуа аҭыԥқәа рҿы, гәҭынчрала ҳаныцәам, ҳанычго аамҭақәа раан,
Ҳацқьашәқьаӡа ҳаныҟоу, ахәыцра зҩыдақәа ҳанрымоу аамҭазы, ҳгәы-ҳаԥсы аналаҟоу, ахачҳара анаарԥштәу, ҳаразраан, Аԥсы Цқьа ҳаҽимадараан, гәыкалатәи ҳабзиабараҿ,
Ажәа аҵабыргаҿ, Анцәа илшара ацныҟәараҿ еснагь, иахьакәзаалакь ҳмаҵура наҳагӡоит ҳарӷьа напгьы ҳарма напгьы абџьарҵас ажәа ҵабырг рымаданы, ҳахианы,
Хьыӡла-ԥшала ҳаныҟоугьы, ибааԥсны ианҳахцәажәогьы. Ҳарҭ ҳгәы-ҳаԥсы еснагь иаартуп, ҳажәа иаша ажәоуп, имцҳәацәоуп ҳәа шаҳзырҳәоугьы;
Ҳарҭ ҳаицырдыруам, аха ҳгәарҭоит, ҳрылыркаауеит; иԥсхьоу, иҟам ҳакәны ҳрыԥхьаӡоит, аха, абар, ҳаҟоуп, ҳаибгоуп; ҳрыпҟоит, ҳархәахәоит, аха ҳрызшьуам;
Ҳгәы иалсша, ҳзыргәырҩаша ҳҭадыргылоит, аха ҳара ҳгәырӷьоит, ҳгәы алаҟоуп; ҳӷаруп, егьҳамам, аха шьардаҩ ҳарбеиоит; егьаҳкым-егьҳашьҭым, аха, иара абри аамҭазы, зегь ҳамоуп.
Ҳарҭ ҳгәы-ҳаԥсы, ҳажәа шәара шәзы иаартуп, џьара ак шәцәаҳӡараны ҳаҟам, Коринфаа.
Ааи, ҳгәи-ҳаԥси шәара шәзы иҭшәам бзиа шәаҳбоит, аха шәара шәыгәқәа ҳара ҳзыҳәа иҭшәахеит ҳабзиабара аҭак ҳауам.
Шәааи, нас, залымдара ҟаҳамҵап, схәыҷқәа реиԥш ишәасҳәоит, шәарҭгьы шәгәы-шәыԥсы ҳзаашәырты.
Ахаҵара змам ауаа руӷә шәҽаҵашәымҳәан; иаша-ҵабыргла иҟои закәандарала иныҟәои злеиҿцаарызеи? Алашареи алашьцареи иеицырзеиԥшузеи?
Мамзаргьы еизыразхашьас ирымои Христоси Велиари? Ахаҵара змоуи измами?
Анцәа иԥшьаҭыԥи Анцәа Ҵабырг дыззымдыруа рныхақәеи аицыҟазаара рылшоума? Шәарҭ зыԥсҭоу Анцәа шәиԥшьаҭыԥуп, Иара Анцәа ихаҭа ҳара ҳзы ишиҳәаз аиԥш: Сара урҭ рцәеижьаҿ сыҟазаауеит, сыҟазаауеит рыбжьара. Сара урҭ Срынцәахоит, даргьы Сара сыуаажәлар ракәхоит.
Шәара урҭ ааншәыжь, шәҽырҟәыжәга, иҳәоит Иҳақәиҭу, ицқьам акы шәакьымсын, убасҟан ауп Сара шәансыдыскыло;
Сара шәара Сшәабхоит, шәарҭ сԥацәеи сыԥҳацәеи шәакәны шәҟалоит, иҳәоит Зегьзку Иҳақәиҭу.
Нас, абас, сгәы ззыбылуа, абас еиԥш ала ҳаныргәыӷха, абри аҩыза ауасиаҭ анҳау, ҳцәеижьи ҳгәи-ҳаԥси ицқьам, ибзиам зегь рахьтә иаҳрыцқьап ацқьацәа рхы шымҩаԥырго ҳхы мҩаԥаҳгап, Анцәа ҳицәшәаӡыӡап.
Шәыгәқәа ҳзаашәырт: ҳарҭ уаҩ игәы изырхьша ҟаҳамҵеит, аӡәы цәгьара изаҳамуит, аӡәы ак ицырҟьара ҳашьҭамызт.
Сара ари зысҳәо шәықәыӡбаразы акәым; ишысҳәахьоу аиԥш, ҳгәы-ҳаԥсаҿы шәыҟоуп, шәыцыԥсреи шәыцынхареи ҳарзыхиоуп.
Сара даара сшәықәгәыӷуеит, сагьшәылаҽхәоит; иагьа рыцҳара, иагьа гәаҟра срылагылазаргьы, шәара шәыла сгәы ҭынчуп, гәкаҳара сымам.
Ҳарҭ Македониа ҳаннеи, изаҟаразаалакь ԥсгахак ҳмоуит: адәахьынтә ҳаимыжәжәаха реибаҭомызт, ауахәама аҩнуҵҟагьы ашәаӡыӡара ҳаҿын.
Аха хҩахарала, хамаԥагьарала иҟам ауаа Анцәа еснагь ԥсеивгара риҭоит, ҳаргьы убас ҳгәы ҳарҭынчит Тит иаарала;
Уи иаара мацарала акәым, иҳаиҳәаз ажәабжь алагьы: сбара шышәҭахыз атәы, шәылахьеиқәратәы, шәлаӷырӡашаратәы, шәышсыхӡыӡаауаз атәы абарҭқәа зегьы даараӡа сдыргәырӷьеит.
Убри аҟнытә ишәзызҩыз, аамҭала шәылахь еиқәызҵаз ашәҟәы анышәзынасышьҭ ашьҭахь, азныказы исцәымыӷхазаргьы, иахьа гәалсс иҟасҵом, сагьеигәырӷьоит.
Сзыргәырӷьо уи ашәҟәы шәылахь ахьеиқәнаҵаз, аара шәыдны шәхы ахьыжәбаз азы акәӡам ахьхәра, аҭамзаара шәахьаҳәаз ауп; абри аамҭазы ишәызцәырҵыз агәырҩа Анцәа иахьтә иаауа гәырҩоуп, уи аӡәгьы ԥырхагас ишәоуамызт.
Избан акәзар Анцәа иахьтә иаауа агәырҩа агәнаҳахыхрахь, аҭамзаарахь иуԥхьоит, идгьылтәу, иуаҩытәыҩсатәу агәырҩа аԥсра арҿиоит.
Шәазхәыц, Анцәа иахьтә ишәоуз агәырҩа заҟа аҽрыцқьарахь, ахара ахыхрахь ишәыԥхьаз, заҟа шәгәы-шәыԥсы еибанаркыз, ашәаӡыӡара, ахӡыӡаара шәызнарҵысыз, азалымдара аҿагыларазы шаҟа гәаҳәара шәнаҭаз! Шәара абри аус аҿы шәыцқьа-шәқьаны шәхы аашәырԥшит.
Шәара шәахь изҩыз зызҩыз залымдарала изыхцәажәаз, зцәа зхырхыз, мамзаргьы ус еиԥш ала иныҟәаз зыбыз ацәа ахызхыз, зхы зырԥхашьаз рзы акәым шәара шәзыҳәа Анцәа иҿаԥхьа иҳамоу агәыбылратәы, ахӡыӡааратәы жәдырразы ауп.
Убри аҟнытә ишәымоу агәҭынчра, агәызҩыдара ҳаргьы ҳгәы арҭынчит; ҳзыргәырӷьаз шәыҩнуҵҟа, шәгәы-шәыԥсаҿы ишәоуз аиҭакрақәа рымацара ракәым, ҳаргәырӷьеит иара убас Тит ихыигәы ахьазҭашәҵаз, игәы-иԥсы ахьшәырҭынчыз;
Иареи сареи ҳаицәажәараан шәсырҽхәон, шәыбзырӡы сҳәон сара уи сацәыԥхашьо сыҟам, ишәызкны сызлацәажәоз зегьы иаша-ҵабыргуп, агәырӷьара сызҭаз, исызкны Тит иашәҳәоз зегьы шиашоу аиԥш;
Уи шәара даара бзиа шәибоит, игәы шәзаатуп, игәалаиршәоит иуазҳәара шшәыдышәкылоз, ҳаҭырқәҵарала, хӡыӡаарала шәшизыҟаз.
Абасала, сеигәырӷьеит ҳусқәа зегьы рҿы сшәықәгәыӷыр ахьсылшо.
Сашьцәа, ишәасҳәар сҭахуп Анцәа Македониаҿтәи ауахәамақәа ириҭаз алыԥха аӡбахә;
Урҭ ауаӷеимшхаратә ԥышәарақәа рыхҭыргеит, аӷарра бааԥсы рхы иаланарԥшит, убас шакәызгьы, ргәышьҭыхреи ргәыҭбаареи зегьы ираԥыргеит;
Сара шаҳаҭс сазыҟоуп ирылшоз алагьы, ирылымшоз алагьы урҭ ирымаз-ирыхӡыз акы ишамеигӡаз:
Абри аамҭазы урҭ даара агәра ҳарганы иҳаҳәеит ацқьацәа рымаҵ аура иалаҳархәразы;
Ирылдыршаз ҳара ҳзеигәыӷуаз аҵкысгьы еиҳахеит: зегьы раԥхьаӡагьы ргәы-рыԥсы Иҳақәиҭу имардеит, нас Анцәа илыԥхаигәыԥхала инаҳагӡо ҳмаҵура рҽаладырхәит,
Убри аҟнытә ҳара Тит ҳиҳәеит абри иаԥшьгоу агәыҳалалра, аус ҟаимаҭ, дшалагаз аиԥш инаигӡаразы.
Шәара зегь шәымоуп: ишәымоуп ахаҵара, аҿаԥыц, адырра, агәаҳәара, ҳара ҳашҟа иаашәырԥшуа абзиабара, убри аҟнытә иаҳҭахуп иреиӷьу шәылшарақәа абри агәыҳалалра иазышәкразы.
Сара абри қәыӷәӷәарала ишәыдысҵом, аха исҭахуп ишәымоу агәбылра, гәык-ԥсыкалатәи агәаҳәара абри аус ианыԥшырц егьырҭгьы убас рхы шаадырԥшуа, абри ишахаҵгыло аиԥш.
Шәара ижәдыруеит Иҳақәиҭу Иисус Христос иҳалалратәы, илыԥхатәы Уи ҳара ҳҵыхәала имазара мап ацәикит, дӷархеит, Иара иӷаррала шәара шәбеиахаразы
Абри аҵыхәала ишәабжьазго: ари шәара шәзыҳәангьы ихәарҭоуп, алагара мацара акәымкәа, ҵыԥх аахысгьы аԥыжәара шәыманы шәхы аашәырԥшит,
Инашәыгӡа нас убри шәызлагаз аус шәаналго, ианынашәыгӡо аамҭазы лҵшәас ишәоуа шәаналагозтәи шәылҵшәақәа иреицәамхаратә аиԥш;
Араҟа хадара злоу ишәымоу-ишәыхӡу, заҟа шәзеизгаз мацара ракәым ишәымоу агәаҳәаратә ауп, убри ала акәхоит зегьы ишрыхәаԥштәхогьы.
Аӡәгьы адҵа ҟаиҵом егьырҭ рзы имарианы, шәара шәзы еиҳа ихьанҭаны иҟалааит ҳәа ари зегьы еицырзеиԥшзароуп.
Ҳазҭагылоу аамҭазы шәара ишәымоу-ишәыхӡу, шәбеиара урҭ ирыгу-ирыбзоу ханарҭәаауеит, даҽазных урҭ ирымоуирыхӡу, рбеиара шәара ишәыгу-ишәыбзоу иаҵагылап, абри ауп еиҟаразаарас иҟоугьы.
Ишану аиԥш: ирацәаны изырҳазгьы имыцхәу ҳәа егьимам; имаҷны изырҳазгьы ихы далаԥшыртә дыҟам.
Анцәа иҭабуп ҳәа иасҳәоит Тит шәара шәахь абас еиԥш иааирԥшуа агәбылразы, шәыхӡыӡааразы;
Уи ҳара иҟаҳҵаз ааԥхьара гәырӷьарала дахьаԥылаз мацара азимырхеит: шәара шәахь ихатә гәаԥхарала, ихатәаԥшьгарала днеиуеит.
Дандәықәло аамҭазгьы даҽа ешьакгьы дицаҳҵоит уи уахәамацыԥхьаӡа зыбзырӡы рҳәахьоу, лыԥха зырҭахьоу уаҩуп,
Ауахәамақәа далырхит абри агәыҳалалратә ус ахаҵгылараҿы дҳацзаарацы Иҳақәиҭу ихаҭа ихьӡ-иԥша амаҵ ауразы, ҳара ҳгәахәареи шәара шәыбзиабареи изылыԥханы.
Ҳара иаҳҭахым абри, хатә гәаԥхарала илаҳхуа, иеизааго ҭыӡшәак, ҽыԥныҳәак аманы иҟаларазы,
Избанзар ҳазхьуеит Иҳақәиҭу иҿаԥхьа мацара акәымкәа, ауаа рҿаԥхьагьы аус бзиа иазааԥсо ҳакәны ҳаҟазааразы.
Убарҭ дрыцҵаны дышәзынаҳашьҭуеит даҽа ешьакгьы, уи акыр хҭысқәа рҿы хьаҵра зқәым аӡә иакәны иҽааирԥшхьеит, иҭахуп аџьабаа шәыцибарц, гәрагара дула ишәзыҟоу аӡә иоуп.
Тит иакәзар, уи сара дысҩызоуп, шәыбжьара иҟоу, шәызҿу иаҿу, ишәусзуҩу иоуп, егьырҭ ауахәамақәа ирхаҭарнаку, урҭ ишәзынарышьҭуа еишьцәоуп, Христос ихьӡ-иԥша иазааԥсаҩцәоуп.
Убри аҟнытә урҭ рахь шәыбзиабара аашәырԥшы, шәырхаҵгыл шәышҟа иҳамоу азгәдуура шбашам уахәамацыԥхьаӡа агәра дыргаразы.
Абри аамҭазгьы сара ҳасабс исымам ацқьацәа шәышрыцхраалашатә аҩра, алацәажәара,
Избанзар издыруеит урҭ рзааԥсаразы ишәылшәыршо атәы, уимоу Македониаа рҿаԥхьа убарҭқәа рзы шәыбзырӡы салацәажәон, иазгәасҭон Ахаиа ҵыԥх аахыс абри аус ишазыхиоу, ишалахәу, шәара иаашәырԥшуаз агәаҳәара жәпаҩы ак аҟаҵарахь ишрыԥхьаз, ишарҿыхаз.
Ишәзыскуаз абзырӡажәа башаны иаанымхаразы, шәышҟа аешьцәа дәықәысҵеит, шәарҭгьы, ишысҳәахьоу аиԥш, шәазыҟаҵаны шәыҟазаарцы,
Македониаа сыцны шәара шәҿы саннеилакь, шәара абри шәшазыхиам анырбалакь, ҳара ҳзы иԥхашьарахоит, исҳәом шәара шәзы, убасҟак гәрагарала шәсырҽхәахьан.
Убри азы ауп шәара шәахь заа аешьцәа рынашьҭра ахәҭаны изысыԥхьаӡаз, агәыҳалалразы иеизгатәу инагӡаны аизгаразы, шәарҭ заа ишышәшәахьаз аиԥш; убасҟан ауп уи мчыла илху шәахтәк аҳасабала акәымкәа хатәгәаԥхарала иҟашәҵо ак шакәу уаҩы ианибарҭахо.
Абри аамҭазгьы ишәасҳәоит: ажәла иеигӡаны иказыԥсо-илазҵо аҽаҩра беиа аиура дақәымгәыӷааит; гәыҭбаарала, иамеигӡакәа изҟьо аҽаҩра барақьаҭ дазыԥшыз.
Аӡәгьы қәыӷәӷәара изутәым, доусы заҟа илшо ишәааит; Анцәа бзиа ибоит ак узҭо гәахәала иануиҭо.
Анцәа илшоит ҳәаа змам ибзиабарала еснагь иаашәҭаху шәыҭара, иҭахуп шәара иаашәырԥшуа агәыҳалалрагьы ҳәаак амамкәа иҟазаарацы,
Ишану аиԥш: Уи ианакәызаалакь имал егьызмам ирзишоит, иҵабырггьы наунагӡатәиуп.
Ажәлаҟьаҩ ажәла изҭо, ауаа ача рҿазҵо шәаарыхра ҭыҵны ицо иҟаиҵоит, ишәымоу нарха аиҭоит, шәиаша-ҵабыргтә ҽаҩрагьы марымажеитәуеит,
Убри иабзоураны шәара убас шәбеиахоит ианаҭаххо аамҭазы, ианакәзаалакь, гәыҭбаарала ауаа ацхыраара рыҭара шәылшалартә аиԥш, уи аҩыза ацхыраара зышәҭо ракәзар, урҭ убри азы ҳара ҳала Анцәа иҭабуп ҳәа иарҳәалартә.
Шәара шәмаҵура зхыԥхьаӡара маҷу ацқьацәа рхыԥхьаӡара ахьазнарҳауа адагьы, Анцәа иеихырхәара, лыԥха иҭара ргәы аҳәо иҟанаҵоит.
Абри амаҵура згәы-зыԥсы амадоу, иазиашаны иҟоу шьоук шәакәны шәалызкаауа ауаа, шәара шәзы Анцәа иашьапкуеит, избанзар шәарҭ Христос Иевангелие хазҵо, иазиашоу шәоуп, убри аҟнытә доуҳас, гәырӷьарас ишәымоу егьырҭгьы ирзышәшәоит ирышәҭоит,
Урҭгьы шәара шәзы Анцәа иҳәалоит, шәара шәышҟа рхы дырхоит, Анцәа ишәиҭаз алыԥха-гәыԥха иабзоураны.
Анцәа еиҭаҳәашьа змам ибаҩхатәразы, џьшьара имазааит!
Сара, Павел, шәара шәҿы саныҟоу аамҭазы, ишәаԥырҳаԥуашәа, зыгәаӷьра маҷу аӡә иеиԥш иҟоу, санышәцәыхароу еиҳа шәаӡыӡара зқәым аӡә иеиԥш ицәажәо, уажәы зцәаҩа ҟәандоу, зегь уаназыжьуа Христос иеиԥш, схы шәеиарханы агәра шәсыргоит,
Сагьшәыҳәоит, шәыҩнуҵҟа иҟоу, ҳмаҵураҿы феида дук ҳамоушәа иҳахцәажәо шьоук рахь, убра саннеилакь ишахәҭам схы џьбараны иаасырԥшыртә сҟашәымҵаразы.
Ҳара цәеижьла ари адунеи ҳшықәугьы, адунеи аҵас-қьабз, уи иааннакыло абџьар ала акәым ҳшеибашьуа
Ҳара ҳаибашьуеит Анцәа иҳаҭәеишьаз абџьарла, иҟам уи ззымиааиуа хырӷәӷәарҭак, баак,
Ари адунеи аҟны Анцәа иеилкаара, иазхаҵара аԥырхагахаразы имцаԥшьха ицәыргахо иарбан гәаанагаразаалакь акгьы ишаԥсам, ишҵабыргым шьақәҳарӷәӷәоит, иаҿаԥаҳҽуеит; иарбан хшыҩҵакызаалакь Христос иҵара иақәшәартә ҳхы иаҳархәоит, иҳатҟәоит,
Ҳахиоуп иҳауа иарбан хшыҩзцаразаалакь ахьырхәразы шәара ишәымоу ахаҵара акы згым ак еиԥш ианхаҭәаауа аамҭазы.
Ауаҩы ихаҭароума шәызхәаԥшуа? Сара Христос ситәуп ҳәа ҳҿазкуа ауаҩы, идыруазааит ҳарҭгьы Христос ҳшитәу.
Сара исҭаххар, Иҳақәиҭу ацҟьа-шәҟьаразы акәымкәа, ашьақәыргыларазы, аизҳа-зыӷьаразы иҳаиҭаз алшара сахыҽхәар сылшоит, сагьацәыԥхашьом.
Иара абри аамҭазгьы исҭахым изыҩқәо рыла шәыршәара.
Шьоукы-шьоук ус рҳәоит: ииҩуа ашәҟәқәа рҿы уи дыџьбароуп, дыӷәӷәоуп, аха хаҭалатәи аиԥыларақәа раан уи дыԥсыҽны ихы ааирԥшуеит, ицәажәарақәагьы рацәак инагам,
Абас рылазырҵәо ауаҩы идыруазааит, шәара шәахь ҳаннеиуа аамҭазы, ҳашәҟәқәа рҿы ҳшыҟоу, иаҳҟазшьоу аиԥш акәхоит аус аҿгьы хаҭала ҳхы шааҳарԥшуа.
Ҳара иаҳҭахым зхала зхы зырҽхәо, уи аҩыза шәага-загас измоу ауаа ҳаҽреиԥшаҳтәырц: урҭ рхы рымабзиоуп, рыг-рыбза ҟәыӷарала изахәаԥшуам.
Ҳарҭ шәара шәҿаԥхьа Анцәа азин ахьынӡаҳаиҭаз еиҳаны аҽхәара ҳҽазаҳкуам, уи шәаргьы ишәбарҭоуп, шәара шәылаԥш аҟынӡагьы инаӡоит.
Иара убас иҳалшо зегьы ала шәара шәҿаԥхьа ҳашуазҳәацәоу ашьақәырӷәӷәара ҳалагом, ҳара, ииашаҵәҟьаны, раԥхьаӡа акәны Христос иажәабжь бзиа шәызназгаз ҳауп;
Иҟаҳҵаз, иҳалҳаршаз шьоук иаҳзыҟарҵаз акәым, ҳара иҳалшаз ауп, иара абри аамҭазгьы иаҳҳәоит ҵыхәаԥҵәарада ус еиԥш иҟоу ахырҽхәара ҳашьҭам, иаҳҭахуп ишәоуа ахаҵара еиҳаеиҳа ишәларц, иӷәӷәахаларц, шәыбжьара имҩаԥаҳго амаҵурагьы лҵшәа аманы иҟаларазы;
Иаҳҭахуп шәара шәынҭыҵгьы Аевангелие рыларҵәара, шьоук иҟарҵаз ҳахыҽхәо акәымкәа.
Аҽхәара бзиа избо иакәзар дыҽхәалааит Иҳақәиҭу ила.
Иаԥсоу ауаҩы зхала зхы зырҽхәо иакәым, Иҳақәиҭу ирҽхәо иоуп.
О, заҟа ҳаҭыр аарԥштәузеи исҳәо ажәақәа, схагарақәа снышәычҳаразы! Аха урҭ снышәычҳалар акәхоит.
Сара шәарҭ Нцәатә хыбаарала сышәхыбаауеит, избан акәзар сара соуп иаӡәу ахаҵарԥыс шәизызҳәаз, иҳәаны итәоу аԥҳәызба лҭыԥҳа цқьара шәыманы Христос иҿаԥхьа шәцәырҵразы.
Аха сшәоит, Ева амаҭ гызмалрала дшажьаз аиԥш, шәара шәыхдыррагьы гәык-ԥсыкала, цқьарала Христос изыҟазаара ацынхәрас, даҽаџьара даҽакы имҩахнаҟьар ҳәа.
Шәара шәахь аӡә днеины ҳара ауаажәлар ирылаҳарҵәо Иисус иакәымкәа, даҽаӡәы иларҵәара далагар, мамзаргьы даҽаӡәы, ҳара ҳахьтә ишәоуз акәымкәа, даҽа Доуҳак шәыдигалар, ма ҵарадырратә жәабжьк цәыригар, абас еиԥш иҟоу ауаа хьаа-баада, уадаҩрада ишәыдышәкылоит.
Аха сара сгәы иаанагом убарҭқәа ирылаҟоу Апостолцәа иашақәаҵәҟьа акала среицәоуп ҳәа.
Иҟалап, сара сцәажәашьа, сҿаԥыц даарак инагамзаргьы, аха дыррала сеибыҭоуп. Абасҟак зысҳәозеи мшәан, шәарҭ зеиӷьаҟам ала сыжәдыруеит.
Издыруада, шәара шәыбжьара хәыда-ԥсада Анцәа Иевангелие ишәыласырҵәоз урҭ рҿаԥхьа сланарҟәызар?
Сара егьырҭ ауахәамақәа раасҭа, шәара еиҳа сшәыцхраауан, урҭ ирымысхуаз ақьыра шәара шәыҿнахыртә, ишәыхәартә аиԥш иҟасҵон; шәара шәҿы саныҟаз, акы санаргәаҟуаз аамҭазгьы уаҩ дсыргәамҵуамызт, уадаҩс схы исҭомызт,
Избанзар иахәҭаз зегьы рыла Македониантәи иааз аешьцәа сыцхраауан; убасҟан схы џьабаас ишшәысымҭаз аиԥш, ҳаԥхьаҟагьы убас еиԥш ала аныҟәара саҳасабуп, уадаҩрак шәақәсыршәар сҭахым.
Христос ииаша-ҵабырг ала ҽхәаԥхьыӡла ишәасҳәоит: Ахаиа иахьаҵанакуа иеицырҳәо сыбзырӡы аӡәы исымихраны ишыҟам.
Сызныҟәозеи сара абас? издыруада шәара бзиа шәсымбозар? Уи Анцәа ибарҭоуп! Аха абас, сшааилац аиԥш, сааилоит,
Аҽыԥныҳәа ҳазҭарц зҭаху, ҳара иҳаҟароушәа аҽыҟаҵара иашьҭоу, аҽыԥныҳәа злаҳарҭаша ҿыҵга рмоуразы,
Урҭ ауаа мыц-апостолцәоуп, уаа гызмалқәоуп, Христос Иапостолцәа иреиԥшушәа рҽыҟарҵар рҭахуп.
Ари уамашәа иубаша акы акәынгьы иҟаӡам: аҩысҭаа ихаҭа Амаалықь-лаша исахьа исахьатәны данцәырҵуа аамҭазы,
Убри аҟнытә абарҭқәа даараӡакгьы иџьашьатәым, иара имаҵуцәа ацқьацәа рымаҵ зуа рыҽреиԥштәшәа амаҵ аныруа; аха аҵыхәтәан урҭ зегьы ирыхәҭоу иақәшәараны иҟоуп.
Абарҭқәа ирымаданы иацысҵоит: сшәыҳәоит ихыдоу аӡә иеиԥш сшәыдшәымкыларазы, аха шәара абас еиԥш ала шәсыхәаԥушазар, азин сымазааит, сара, ихыдашәа иҟоугьы, маҷк иадамзаргьы схы абзырӡы сҳәаразы, сыҽхәаразы.
Ари абзырӡажәа, аҽхәара ахьаауа Иҳақәиҭу иҟнытә акәым, сара сеилымкаара ауп изтәу.
Ари адунеи аҿы жәпаҩы рхы дырҽхәоит, убри аҟнытә уи азин саргьы исымаз.
Шәарҭ убас еиԥш ала шәҟәышцәоуп, иаашәычҳа агаӡацәа, ахыдақәа ирҳәо ажәа:
Шәара зхы шәазырхәо, шәҵакны шәызмоу шәычҳауеит, ишәымоу-ишәыхӡу зфауа, ишәцәызгауа шәылашәыгӡоит, шәгәыҭбаара иалачо, шәатәазымбо шәраабуеит, аҿеҩҳәа ишәҿасуа ируа ранашәыжьуеит.
Схазыҳәа ирԥхашьагоу ак еиԥш, сҿы сықәшаҳаҭны исҳәоит, абас шәара шәызныҟәара иаҭахыз агәаӷьра шсымамыз. Аха егьырҭ зхыҽхәауа саргьы сахыҽхәар сылшоит, ари игаӡара иахҟьаны ииҳәо акы ауп ҳәа шәҳәаргьы ҟалоит.
Урҭ Уриацәоума? саргьы Сауриоуп. Урҭ Израилаа иреиуоума? саргьы среиуоуп. Авраам ихылҵшьҭроума? саргьы иара сихылҵшьҭроуп.
Христос имаҵ руама? ари исҳәо зхы зтәым ииҳәаша акы акәны иҟазар ҟалап, аха Христос имаҵ дара реиҳа сара изуеит. Сара еиҳа аџьабаа збон, еиҳа лассы-лассы абахҭа сҭаркуан, еиҳа гәымбылџьбарала срыпҟон, акырынтә сыԥсы схырхуама сҳәо аҟынӡа снаргон.
Иудеиаа хәынтә ҩеижәизеижә-ҩеижәизежәынтә исысхьан;
Хынтә алахҭым сыҵырхит, знык ахаҳә садыргеит, хынтә аӷбаҭахара, аӷбаӡааҟәрылара сацәынхеит, зны уахыки-ҽнаки амшын еишьыл саман, уажәымзар уажәы сҭахоит, ацәқәырԥақәа срыхәхоит ҳәа.
Сааҟәымҵӡакәа амҩа сшықәыз сықәын, сныҟәон, аӡиасқәа рҿы ашәарҭарақәа схызгахьан, амҩаҿ абрагьцәа сықәлахьан, исықәлахьан сџьынџьуаа, исықәлахьан Анцәа Ҵабырг дыззымдыруа; ашәарҭарақәа сзыԥшын ақалақь аҿы, ацәҳәыраҿы, амшын аҟны, амц-хаҵаҩцәа рыбжьара,
Сыԥсы сылышәшәаанӡа аусура сахьаҿыз, сахьымлашьуаз, аӡба сахьынҵәоз, ачгара сахьаҿыз, исшәымкәа-исхамкәа адәы сыцәханы сахьыҟаз,
Абас сзықәшәақәоз рнаҩсангьы, ес мыш-шара ауаа сыхҭыгәын, ауахәамақәа зегьы рҭагылазаашьа сыгәхьаан.
Иԥсыҽыз-илымшаз сышрышьҭаз санбарышьҭамыз, санбарзымгәаҟуаз? Агәнаҳа иаҵан иҟаз рахьтә згәырҩа-хьаа мцабзха исыцрамсуадаз?
Ахырҽхәара саламгар ада амуазар сыԥсыҽны сызлаҟоу сырҽхәоит.
Наунагӡа хьӡи-ԥшеи змоу Иҳақәиҭу Иисус Иаб Анцәа идыруеит сажәа мыцра шалам.
Дамаск ақалақь аҿы Аҳ Арета иуснагӡаҩ-ихаҭыԥуаҩ адҵа ҟаиҵеит ақалақь салырмыжьразы, иара убраҟа слышьҭагәа сыкны сырԥахразы, сбаандаҩыртәразы; аха абаа-ҭӡы иаласаз аԥенџьыр ала, акәыцҳа сҭартәаны сылбаарышьҭит, убри ала сҽеиқәсырхеит срыцәцеит.
Ахырҽхәара акгьы исзаԥсам усуп, сиасуеит Иҳақәиҭу ибзоурала избаз-исзаатыз рылацәажәарахь.
Сара дыздыруеит Христос ихаҵара змоу аӡәы, уи жәиԥшь шықәса раԥхьа ахԥатәи ажәҩан ахь дхагалан; амала исыздырам усҟан уи цәеижьла дыҟазу дыҟамзу уи здыруа Анцәа заҵәык иоуп,
Издыруеит уи ауаҩ амала цәеижьла дыҟазу дыҟамзу сыздырам: уи здыруа Анцәа иоуп,
Убри ажәҩан аҿы аџьанаҭ дыҟан, иаҳауан лацәажәашьа, еиҭаҳәашьа змамыз ажәақәа.
Сара убас еиԥш иҟоу ауаҩы силаҽхәар сылшоит, аха сылшарақәа рырҽхәара сҭахым, исырҽхәоит сыԥсыҽрақәа.
Ахырҽхәара акәзар, уи салагаӡаргьы, иҟалап, ибааԥсу акгьы аҵамзар, избанзар сызлацәажәо иаша-ҵабыргхоит; аха сара уи салагом сызлаҟоу, сыӡбахә злардыруа, иҟасҵахьоу аҵкыс еиҳау даҽак ҟасҵахьоушәа, ҽырдурак сашьҭоушәа сҟанаҵоит.
Исзаатыз амаӡа дуқәа сыдмырԥагьарц азы аџьныш имаалықь идҵоуп ишҳам ҭархага ала сцәеижь ԥишәаларц лахьеиқәҵарала сыҟазааразы.
Хынтә Иҳақәиҭу сиашьапкит, уи наҟ, хара дысԥырицарц,
Аха Иҳақәиҭу исеиҳәеит: уара сылыԥха мацара узхоит, Сара сымч-сылшара ахьаасырԥшуа аԥсыҽраҿ ауп. Убри ауп сыԥсыҽра сзахыҽхәо Христос имч-илшара сылазаарацы.
Христос ихьӡала саныԥсыҽу, рыцҳарала саныҟоу, иансышьҭазааҩу, ауадаҩрақәа санырҭагылоу гәахәара соуеит, избан акәзар санымчыдоу ауп сара саныӷәӷәоу.
Абасала, схырҽхәара ахыдараҟынӡа снанагеит: аха шәара шәоуп уи зыхҟьаз; шәара шәакәын сара сзырҽхәашазгьы, избанзар иреиҳау Апостолцәа иреиуоу аӡә соуп, арахь ак иаԥсоу сакәны сыҟамзаргьы.
Апостол иҟаиҵо аџьашьатәқәа, иааирԥшуа ачҳарақәа, адыргақәа рыла дрылукаауеит, саргьы шәыбжьара убарҭқәа ирыбзоураны сышәдырыртә сыҟан.
Иҟоума егьырҭ ауахәамақәа ирыманы шәара ишәмоуз, ишәымбаз, шәара шәҿы иҟасымҵаз акы, ус егьыҟам, џьабаак шәахьаласымҵоз алаҳамҵозар? Аха уи санашәыжьып.
Абар уажәы хынтәны шәара шәҿы снеираны сыҟоуп, иара абыржәгьы уадаҩрак шәаласҵом, сара сзышьҭоу шәара ишәымоуишәыхӡу ракәым шәара шәхаҭақәа шәоуп. Ахшара змоу рзы амазара еидызкылаша ахшара ракәым, дара зхылҵыз роуп.
Убри аҟнытә сара исылшо зегьы шәысҭоит, ишәыдысҵоит схы сеигӡом шәеиқәырхара алыршаразы егьырҭ раасҭа шәара еиҳа бзиа шәызбоит, аха шәара шәыбзиабара сара сахь еиҳа икьаҿуп.
Ишыҟазаалакь, енагь схы уадаҩс ишәысҭомызт, аха, издыруада, зегьы акоуп, гызмалрыла дҳаҵаланы џьара акала ҳимжьар ҟаларымызт ҳәа шәсыхәаԥшуазар?
Издыруада, ишәзынасышьҭуаз ауаа рыла, урҭ рхархәарала ак сырҳазар?
Шәара шәахь Тит, даҽа ешьак диманы анеиразы сиҳәеит; издыруада Тит џьара акала ихы шәаирхәазар? иареи сареи ҳагәҭакқәа хаз-хазу, гәҭакык, доуҳак ала ҳаибыҭоу?
Издыруада, шәара шәҿаԥхьа ахырқьиара, ахҿыхра ҳашьҭоушәа шәбозар? Ҳарҭ хаҵарала иҟоу, Христос иитәу уаауп, иаҳҳәо Анцәа иҿаԥхьа иаҳҳәоит: шәарҭ, гәы цаҳә-цаҳәла сыззыҟоу, иҟаҳҵо зегьы шәышьақәгыларазы, шәеизҳа-зыӷьаразы иҟаҳҵоит.
Сара ашәарҭа сымоуп шәара шәҿы саннеилакь ишысгәамԥхо ала шәызбар ҳәа, иара шәаргьы шәгәы ишамыхәаша ала шәсыниар ҳәа, иалшоит убасҟан даҽакала сныҟәаргьы ишәыбжьоу аимак-аиҿак, аҟыба-ӡыба, ашьыцра, агәыԥжәара, аиҿыхарақәа, амц, уҳәан-сҳәан, хамаԥагьарала аҟазаара, ахынҭ-ҩынҭ уҳәа санрылаԥшлакь,
Сшәоит, абарҭқәа ирыхҟьаны, убра, шәара шәҿы санынаӡалакь, ишәыгу-ишәыбзоу сырбаны Анцәа слаирҟәыр, сирԥхашьар ҳәа, убасҟан сара сзы илахьеиқәҵагахо акы акәхоит шәыҩнуҵҟа жәпаҩы ирымоу агәнаҳа ахыхра иахьазымааԥсаз, аҽрыцқьара иахьашьҭамлаз, ухахьы иузаамго ахымҩаԥгашьа лаҟәқәа ишрылаҟац иахьалаҟоу.
Уажәы хынтәуп шәара сышәҭаауеижьҭеи: иарбан ажәазаалакь еиҳа ианыӷәӷәахо ҩыџьа-хҩы шаҳаҭцәас ианамоу ауп.
Аҩынтә раан шәара шәҿы саныҟаз шәгәышәҽанысҵахьан, агәнаҳа змоу рзы ҩаԥхьа ҿыц еиҭасҳәоит, шәгәышәҽанысҵоит егьырҭ рызгьы: уажәшьҭа, уажәтәи снеираҿ, аӡә дысшаҭо ҳәа сыҟам.
Шәара ишәҭахуп сара сыла ишәацәажәо Христос иакәу-иакәму аилкаара: Уи шәара шәзы имч-илшара ԥсыҽымхеит, дыӷәӷәоуп шәыҩнуҵҟа.
Уи аџьар дандырҟацалеит даныԥсыҽхахьаз, илымшараан, аха Уи ԥсҭазаара имоуп Анцәа имч-илшарала; ҳарҭгьы Уи иҟны ҳаԥсыҽуп, ҳлымшақәоуп, аха ԥсҭазаара ҳамоуп Анцәа илшарала шәара шәымаҵ ауразы.
Шәыҽԥышәшәа, шәхы-шәыԥсы гәашәҭ, ахаҵара шәзынханы шәыҟоу-шәыҟаму еилшәырга. Иеилышәкаа шәызлаҟоу. Мамзаргьы ишәзымдырӡои мшәан, шәгәы-шәыԥсаҿы Христос дыҟоудыҟаму? Уимоу ҳазлаҟоу абри ауп ҳәа шәхы иазышәҳәо, шәхы злашәыԥхьаӡо шәалаҟамзар?
Ҳара ҳхаҭақәа ҳакәзар, сгәыӷуеит, абри ҳалаҟоуп ҳәа ҳхы иазаҳҳәо ҳшалаҟоу.
Анцәа ҳиҳәоит изаҟаразаалакь џьара цәгьарак ҟашәымҵаразы ҳҿаԥхьа шәызлаҟазарц ахәҭоу ашьақәырӷәӷәаразы; ҳара изыхәҭоу ҳакәны ҳшәымбозаргьы, аус злоу, шәара аус бзиақәа ҟашәҵала.
Ҳарҭ аиаша-ҵабырг аԥыҩлара ҳалшом, ҳзаҿагылом, иҟаҳҵо зегь зыҟаҳҵо абри аиаша-ҵабырг азы ауп, уи ала ауп ҳазлаӷәӷәоугьы.
Ҳара гәахәас иҟаҳҵоит ҳара ҳаныԥсыҽу, шәара шәаныӷәӷәоу, шәхаҵара ианазҳауа. Ак шәыгымкәа шәызлаҟалашазы ҳныҳәаныԥхьоит.
Ари зызыҩуа, шәара шәҿы саннеилакь схы џьбараны аарԥшра сықәымшәаразы ауп; Иҳақәиҭу амч-алшара сиҭеит шәара шәышьақәҟьаразы, шәцәырҳәразы акәымкәа, доуҳала шәеизҳазыӷьаразы, шәышьақәгылара ацхрааразы.
Абасала, сашьцәа, шәгәырӷьала, шәхаҵара иазшәырҳала, гәыҭгарала шәыҟаз, шәеизыразыз, шәыгәқәа еибажьжьала усҟан абзиабареи амшхәыбзазареи Рынцәа шәара дшәыцҟазаауеит.
Иԥшьоу гәыӡрала шәеибагәӡла. Ацқьацәа зегьы шәеихырхәоит.
Иҳақәиҭу Иисус Христос илыԥха, Анцәа ибзиабара, Аԥсы Цқьа илбааԥшра шәыцзааит. Амин.
Апостол павел галаҭаа ирзишьҭыз
Шәара дшәеихырхәоит Павел, ауаа рыла акәымкәа, Иисус Христос ила, Уи аԥсцәа рахьтә дзыргылаз Аб Анцәа ила иалху Апостол,
Убас сара исыцу аешьцәа зегьы Галаҭиатәи ауахәамақәа иреихырхәоит:
Лыԥха-гәыԥха шәымазааит Аб Анцәеи Иҳақәиҭу Иисус Христоси рахьтә,
Уи ихы-иԥсы ҳақәиҵеит ҩысҭаарала, цәгьа-мыцәгьарала иеибарку ари адунеи ҳацәихьчаразы, Ҳара Ҳаб Анцәа игәаҳәара анагӡаразы;
Наунагӡа хьӡи-ԥшеи имазааит. Амин.
Уамашәа избоит ахаҵарахьы ишәыԥхьаз, лыԥха шәызҭаз Христос иҵара шәаԥырҵны, абас иаарласны, зынӡа уи имԥын иҟам даҽа хаҵарак шәахьашьҭалаз,
Шьоукы шәара шәышьақәҟьара, шәырҩашьара иашьҭоуп, Христос иажәабжь бзиа еицакуа.
Дара, убас еиԥш иҟоу ракәымкәа, иара ҳара, мамзаргьы жәҩан ахьтә илбаашьҭу Амаалықь иоума, ишәылаҳарҵәо ахаҵара ацын хәрас, даҽа хаҵарак цәырыргаӡаргьы, ус еиԥш иныҟәо рзы акоуп ҳара иаҳҳәо: ишәизааит урҭ.
Иеиҭасҳәоит иара абраҟа исҳәаз: заа ишәыдышәкылахьаз ахаҵара аҭыԥан, даҽак шәыдызгалараны иҟоу ауаа шәизааит.
Абри аус аҿы зажәа сазыӡырҩраны иҟада зылыԥха-згәыԥха сашьҭада: ауаа ракәу, Анцәа иакәу? Ауаа ргәаҳәара аума сзышьҭоу? Иахьа уажәраанӡагьы урҭ ирҳәо ала сааиуазҭгьы, Христос имаҵ аура сҽазыскраны сыҟамызт.
Сашьцәа, ауааԥсыра ирыласырҵәо Аевангелие уаҩытәыҩсатә гәаҳәарала акәым ишхацырку.
Саргьы уи шсыдыскылаз ауаа рахьтә акәым, Иисус Христос изаартхаз ала ауп ишсаҭәашьахаз.
Шәара ишәаҳахьеит ԥаса Иудеиаа рҵара, рҵас-рқьабз иаҿынҵәаауа иқәгылаз аӡә сакәны сшыҟаз, Анцәа Иуахәама ԥхарс ишсымаз, аҭархара сшаҿыз,
Иудеиаа рҵара-дырра, рҵас-қьабз ашьҭкаараҿы, ҳабацәа ражәа акамыршәраҿ, уи ахьчараҿ сықәлацәа рыбжьара цлаб дсымамызт, зегьы ираԥызгон.
Аха Анцәа лыԥха сыҭаны сан лымгәарҭа санҭаз инаркны саналих,
Сгәы-сыԥсы рҿы Иара Иԥа данысзааирт, Уи иҵара Анцәа Ҵабырг дыззымдыруа ирыласырҵәаразы дансыԥхьа, убасҟан сцәеижьи сшьеи иҟасҵарызеи ҳәа сразымҵааит,
Сара саԥхьа Апостолрахь изыԥхьахьаз ахьыҟаз Иерусалимҟа сҿынасымхеит, сцеит Аравиаҟа, нас ҩаԥхьа Дамаскҟа сгьежьит.
Абри ашьҭахь, хышықәса ааҵуаны, Иерусалим Пиотр сиҭааит, уи иҟны жәохәымш сыҟан.
Уаҳа даҽа Апостолк дсымбеит, сиқәымшәеит, Иҳақәиҭу иашьа Иаков ида.
Агәра шәсыргоит, Анцәа иҿаԥхьа, абраҟа изыҩуа мыцрак алан ҳәа ишыҟам.
Абри ашьҭахь Сириеи Киликиеи рышҟа сцеит.
Иудеиа иҟоу Христос иуахәамақәа рҿы сара хаҭала срыздырамызт.
Амала ираҳауан зны дара ирзыӷьашкуаз, инзырҵәоз ауаҩы, уажәы усҟан дызҿагылаз агәырӷьажәа рыларҵәара даҿуп ҳәа,
Урҭ сара сзы Анцәа аҽхәаԥхьыӡ изыркуан, дҳараркуан.
Абри ашьҭахь, жәиԥшь шықәса ааҵуаны, Варнава дсыманы ҩаԥхьа Иерусалимҟа сцеит, Титгьы даашьҭыхны.
Сара убра снеит убрахь уцароуп ҳәа исзаатыз, исаҳәаз ала; урҭ убраҟа ирзеиҭасҳәеит Анцәа Ҵабырг дыззымдыруа ирыласырҵәо ажәабжь бзиа аҵакы, уи атәы дсырдырит хаҭалатәи аицәажәараҿ ишсыҵаҳәаз ала еиҳа хадара зманы, ирылукаартә иҟаз ауаа; знызынла даара сазгәышьуан Анцәа Ҵабырг дыззымдыруа ирыласырҵәауаз, сызҿыз аус, сџьабаа, акыр иаԥсазу-иаԥсамзу аилкаара.
Уамашәа иубаша, убраҟа исыцыз, Абырзенцәа иреиуаз Тит иакәзаргьы, иаԥхьатәхсара ахәҭоуп ҳәа ақәрымҵеит.
Иисус Христос иҿы иҳамоу ахақәиҭра иазышәарыцоз, иашьклаԥшуаз, маӡа-арагама зхы ҳалазырхәуаз, ҳашьҭақәа ирхыз ҳамаӡақәа адәахьы изгоз, иеиҭазҳәоз амц-еишьцәа ракәзар,
Урҭ знымзар зны, сааҭк иадамзаргьы, ҳаҽраҳамҭеит, агәырӷьажәа шрызнагалатәу аиаша-ҵабырг шәара шәҿы иаанхаразы.
Уимоу инарылукааша, хадара зманы иҟоуп ҳәа иԥхьаӡазгьы, ирылаҳарҵәоз ажәабжь бзиа акгьы рзацымҵеит; хаҭала сара сзы урҭ рҭагылазаашьа аҳаракра акы аанаго ҳәа иҟам: Анцәа ҭеиҭыԥшла акәым ауаа дшырзыҟоу зегьы еицизеиԥшуп, еицизеиҟароуп. Убарҭ иеицырдыруаз раҳаҭыр азгьы даҽа хьанҭарак сықәмыӷәӷәеит.
Иара абри аамҭазгьы исҳәаша, урҭ гәрагарала иазыҟан Пиотр заԥхьатә хсаз рыбжьара агәырӷьажәа шрылаирҵәоз аиԥш, сара Анцәа Ҵабырг дыззымдыруа рыҩнуҵҟа абри аус сахьаҿыз,
Избан акәзар заԥхьатә хсаз рыбжьара апостолра амҩаԥгаразы Пиотр ицхраауаз Анцәа Ҵабырг дыззымдыруа рыбжьара саргьы дсыцхраауан,
Ауахәама иаҵәатәышьаҟақәаны иԥхьаӡоу Иаков, Кифа, Иоанн, сареи Варнавеи рнапқәа ҩаҳдыркит исыҭоу алыԥха ишазыразу узырбо ак аҳасабала, иагьақәшаҳаҭхеит ҳара Анцәа Ҵабырг дыззымдыруа рахь ҳҿынаҳхаразы, дара заԥхьатә хсоу рышҟа.
Амала иҳаҳәеит аӷарцәа, арыцҳацәа гәыгәҭаҳмыжьразы, уи аҩыза ацхыраара сара схаҭагьы акы агмыжькәа инасыгӡон.
Пиотр Антиохиа данааи, иоуаз аҽыԥныҳәақәа рҿы сышиқәшаҳаҭмыз, дышиашамыз иасҳәеит.
Иаков ауаа ааишьҭаанӡа, уи Анцәа Ҵабырг дыззымдыруа дрыдтәаланы акрифон, урҭ анааи, иҽыԥхьеикуа, иҽрылаимырхәуа далагеит, заԥхьатә хсаз дрыцәшәаны.
Рыҽхымткәа, ҩ-хаҿрак рҽеиуатәны, уи иҟаиҵо ҟаҵо рҿынархеит егьырҭ Иудеиаагьы, уимоу иара Варнавагьы урҭ рҿыԥшра аԥшьигеит.
Сара урҭ Аевангелие иаҳәоз ала рхы шымҩаԥырымгоз саналаԥш, зегьы ишраҳауаз Пиотр абас еиԥш иасҳәеит: уара Уиудеиуп, аха Анцәа Ҵабырг дыззымдыруа иеиԥш ауп ухы шымҩаԥуго, Анцәа Ҵабырг дыззымдыруа Иудеиаа рҵара-дырра, рҵас-қьабз амҩаԥгара зрыдуҵозеи?
Ҳара ԥсабарала Иудеиаа ҳреиуоуп агәнаҳа иаҵоу Анцәа Ҵабырг дыззымдыруа ҳакәым;
Аха иаадырит ауаҩы диаша-ҵабыргны, ахаҵара иманы дҟазҵо азакәанԥҟара анагӡара шакәым Иисус Христос иахь имоу ахаҵара заҵәык ауп, ҳарҭгьы Христос Иисус дазхаҳҵеит Христос ихаҵарала аҟазааразы; азакәанԥҟара ақәныҟәарала акәым уи шҳаҭәахаз, азакәан анагӡара ацәеижь иаша-ҵабыргны иазыҟаҵом.
Ҳарҭ, Христос ибзоурала агәнаҳахыхра, иаша-ҵабыргла аҟазаара иашьҭоу, ҳагәнаҳа ҳшаҵоу ҳаанхар, ари иаанагоума агәнаҳарҿиара зыхҟьо, уи амаҵ азызуа Христос иоуп ҳәа? Ҳәарада, мап!
Зны ицҟьа-шәҟьа иқәысҵаз, иеилаԥысххааз ҩаԥхьа аргылара, арҿиара салагар ари иаанаго схаҭа сыцәгьауаҩны сҽыҟасҵеит ауп.
Сара закәанԥҟарала азакәан азы сыԥсит Анцәа изы аҟазааразы. Сара Христос данкыдырҵоз сицкыдырҵеит,
Убри аҟнытә уажәшьҭа ԥсҭазаара сымаӡам, Христос иоуп сара сҿы ԥсҭазаара змоу, ԥсыс исхоу. Уажәы цәеижьла сахьыҟоу акәзар сцәеижь Анцәа Иԥа ихаҵарала ауп ишеибарку, Уи сара бзиа сибеит, ихгьы сықәиҵеит.
Анцәа илыԥха-игәыԥха мап ацәыскуам. Аиаша-ҵабырг закәанԥҟарала арҳара, аиура алшоны иҟазар, усҟан Христос амала баша дыԥсит ауп.
Агаӡацәа, абзамыҟәцәа Галаҭаа! изырлашьцада абас шәыхдырра, мшәан, шәара еилкааны, ирлабҿабаны ишәзеиҭаҳәамыз Иисус Христос дышкыдырҵаз атәы?
Исҭахуп шәара шәахьтә еилыскаарц: Адоуҳа зышәҭаауа азакәанԥҟара шәахьықәныҟәоз азы акәу, мамзаргьы шәыззыӡырҩуаз, ишәыладырҵәоз ахаҵара иабзоураны акәу?
Мшәан абасҟак шәгаӡақәоума: шәарҭ доуҳала иалагаз, уажәтәи шәхықәкы, шәаԥшьгарақәа уаҩытәыҩсатә, цәеижьтә лшарала аума инашәыгӡарц шышәҭаху?
Мшәан, абасҟатәи џьабаа ижәбаз зегьы амала баша, хымҳаџьымшьа ижәбама? Хымҳа-џьымшьа мацараҿгьы шәыҟандаз!
Адоуҳа шәызҭо изшәиҭо, аџьашьатәқәа шәрылаԥшыртә шәзыҟаиҵо азакәан шәықәныҟәаларц аума? мамзаргьы зыӡбахә шәарҳәоз, ишәыладырҵәоз ахаҵара шәацныҟәаларазы акәзу?
Анцәа дазхазҵаз Авраам абри ахаҵара дуаҩ иашаны, дҵабырг уаҩны дҟанаҵеит.
Еилышәкаа ахаҵара змоу зегьы Авраам иԥацәоуп, ихылҵшьҭроуп.
Аҩыраҿгьы заа иаԥхьазгәаҭан Анцәа Анцәа Ҵабырг дыззымдыруа ироураны иҟоу ахаҵарала иширҵабыргуа, ари атәы заа Авраам ирдырын: уара ула ажәларқәа зегьы лыԥха рыманы иҟалоит.
Абасала ахаҵара зауа ахаҵара абыс иамоу Авраам ила лыԥха роуеит, иныҳәахоит,
Ус акәымкәа, азакәанԥҟара анапаҵаҿ иҟоу, уи иқәныҟәо зегьы шәиԥхьыӡ рықәуп, енагь ашәи рышьҭоуп. Избанзар иануп абас: азакәан-шәҟәы иану аԥҟарақәа зегьы есааира иназмыгӡауа шәизааит.
Закәанԥҟарала Анцәа иҿаԥхьа аӡәгьы ихы шизҿымхуа еилкаау акы ауп, избанзар аҵабырг-уаҩ хаҵарала ауп иԥсы шҭоу, дшыҟоу.
Азакәан хаҵарала ишьаҭаркым; уи назыгӡо иара злаҟоу далаҟахоит, убри ала дыҟазаауеит.
Абасала, Христос азакәанԥҟара иацу ашәи аҟнытә ҳхы ҳақәиҭитәит, ҳара ҳзы ихаҭа ашәи дахәхеит, избан акәзар иануп абас: дшәизааит аҵла иаддырҟацало дарбанзаалакь
Ари наӡеит Христос Иисус ила Анцәа Ҵабырг дыззымдыруа Авраам ишьҭра лыԥха роуразы, ҳара ҳакәзар хаҵарала ҳазқәыргәыӷыз Адоуҳа ҳаҭәахаразы.
Сашьцәа! исҳәоит уаҩҵас: даҽакы-даҽакы акәым, ауаҩы иҩныианҵаны иаанижьуа ауасиаҭ анс ма арс аԥсахра, акы ацҵараагырхара аӡәгьы азин имам.
Иара абасҵәҟьа ауп Авраам дызқәыргәыӷызи ихылҵшьҭреи ртәгьы. Иҳәаӡам уи ихылҵшьҭрақәа ҳәа урҭ рацәаҩны иунарбартә аиԥш; иҳәоуп аӡәы изкны: ухылҵшьҭра Уи Христос иоуп.
Сара абраҟа исҳәо Христос изкны Анцәа заа ишьақәирӷәӷәахьаз ауасиаҭ ԥшьышәи ҩажәижәаба шықәса анҵы, азакәан анаԥҵаха ашьҭахь, ишаԥыхымхоз, изқәыргәыӷыз аҵыхәа шыԥнамҵәоз, мчы-лшара амамкәа ишзыҟамлоз ауп.
Аҭахратә, аизгәакьаратә зин аханатә азакәан ахьтә иаауазар, усҟан уи узқәыргәыӷу ала ишьаҭаркхомызт, аха Анцәа илыԥхаигәыԥхала абри ақәыргәыӷратә зин ҳамҭаны Авраам иаҭәеишьеит.
Нас изаԥузеи, усс иамоузеи азакәан? Уи аҭыԥ аиуит изқәыргәыӷу, зыӡбахә ҳәоу дцәырҵаанӡа, ауааԥсыра зҿыз аиакәымҟаҵарақәа, агәнаҳарақәа рыхшыҩ рзырышьҭразы, иархәыцразы; уи азакәан аашьҭын Амаалықьцәа рыла, ахаҭарнакгәрага, ацҳаражәҳәаҩ инапала.
Ацҳаражәҳәара аҭыԥ ахьамоу иҟоу аӡә иакәым, Анцәа даӡәуп.
Нас закәызеи, мшәан, азакәан Анцәа узықәиргәыӷуа иаҿагылоума? Ҳәарада, мап! Иҳаҭәашьоу убри азакәан аԥсҭазаарашара, аԥсҭазаара ҳаҭара алшо иҟазар, усҟан ауаҩы ииаша-ҵабыргра хымԥада азакәан иахьыԥшхон, уи аҟнытә акәхон ишаауаз;
Аха Аҩыра иаҳәоит адунеи зегьы агәнаҳа ишаҵоу, гәнаҳала ишҭәу, убри аҟнытә ҳазқәыргәыӷу алзыршо Иисус Христос ихаҵара заҵәык ауп, уи насыԥс изоураны иҟоугьы ахаҵара змоу ауаа роуп.
Ахаҵара аамҭа ааиаанӡа, ҳарҭ зегьы азакәан анапаҵаҿ, ахылаԥшраҿ ҳаҟан, ицәырҵраны иҟаз азхаҵара ҳазыԥшын.
Абасала, иазыԥҵәаз аамҭа анааи, уи азакәан ҳнапы ҳанкны Христос ицәырҵрахь ҳнанагеит, ҳарҭ хаҵарала ҳаҽҿаҳхразы, ҳхы ҳарқьиаразы.
Аха, абар, ишаабо, ахаҵара аамҭа гылт, ҳарҭгьы уажәшьҭа азакәан анаҳхылаԥушазтәи, ҳнапы ҳанкны ҳаннарга-ааргозтәи аамҭа ҳахысит;
Избанзар шәарҭ зегьы, Иисус Христос ихаҵара ишәымоу иабзоураны, Анцәа шәиԥацәоуп.
Шәарҭ, Христос ихьӡала иӡааху зегьы, Христос шәыҽимажәдеит уи ицәеижь аҿы шәыҟоуп;
Уажәшьҭарнахыс дыҟам Иудеи, дыҟам Анцәа Ҵабырг дыззымдыруа, дыҟам атәы, дыҟам зых иақәиҭу, ауаатәыҩса ахацәа, аҳәса ҳәа еилыхым: шәарҭ зегьы шәаӡәуп Христос Иисус иҟны.
Шәара Христос иитәу шәакәзар, Авраам шәижәлантәупшәихылҵшьҭроуп, уи дызқәыргәыӷыз шәаџьынџьуп.
Исҳәахьоу иацысҵо: амазара ззыԥшу аҭынха дхәыҷнаҵы, изҳаанӡа, атәы дызлаиеиԥышм ҳәа акгьы ыҟам, изыԥшу амазара аԥшәымас иаиураны иҟоу иара шиакәхауагьы:
Данмаҷу ааӡаҩцәа, аҩнаҭа ахылаԥшцәа дрыгәҭылакуп, урҭ ирҳәо дацныҟәалароуп, иаб изԥиҵәахьоу аҽҳәара ааиаанӡа.
Ҳаргьы убас акәын, ҳхәыҷнаҵы азакәанԥҟара иаҳәоз, ари адунеи иҳәаақәнаҵоз ала ҳаҟан, уи тәыс ҳаман, ҳампыҵакын;
Аха аамҭа наӡа анааи, Анцәа Иԥа Ихшаазаҵә даҳзааишьҭит, Уи ари адгьыл аҟны диит аԥҳәыс дылхылҵит, иаԥыз азакәанԥҟара идикылт,
Азакәан иамҟәыҵакны иамаз реиқәырхаразы, рҿыхразы, Ҳарҭгьы аԥара ҳаԥсахаразы.
Ихшарахаз аншәакәха Анцәа шәара шәгәы-шәыԥсы Иԥа Идоуҳала ирҭәит, Уи абасгьы ибжьы гоит: Авва, Саб!
Убри аҟнытә уара уажәшьҭа тәыс ухы умшьан аԥа ҳәа уԥхьаӡоуп; аԥа ҳәа уԥхьаӡазар (Иисус) Христос ила Анцәа уиџьынџьуп.
Анцәа данышәзымдыруаз аамҭазы, шәарҭ нцәақәас ҳәа иԥхьаӡамыз шәрымҵахырхәон, рымаҵ жәуан.
Шәара уажәшьҭа Анцәа дыжәдыруеит, еиҳа еиӷьуп Иара шәара шәидыруеит ҳәа ҳәазар; нас абарҭ зегьы шәхаршҭны, ҩаԥхьа шәлымшарақәа рахь, шәдырра бжам-ҽамқәа рахь, иаԥсамыз шәалагамҭахь рыхынҳәра, ҩаԥхьа урҭ тәыс шәыҽрыҭара зышәҭаххазеи?
Уимоу шәарҭ мышқәак, мзақәак, ашықәс аамҭақәак хаз-хазы иналкаақәангьы ишәшьоит, иазгәашәҭоит.
Сшәоит шәара шәҿы амала башаӡа амаҵ зуан, аџьабаа схы иасырбон ҳәа.
Сшәыҳәоит, сашьцәа, сара шәсеиԥшны шәыҟазааразы, избанзар сара схаҭа шәара сшәеиԥшуп. Шәара акала сгәы нышәмырхацт:
Ижәдыруеит раԥхьаӡа акәны агәырӷьажәа аӡбахә алацәажәаразы сгәабзиара ԥсыҽны шәара шәҿы сышнеиз,
Усҟантәи сгәамбзиара шәара шәзы шәԥышәагак иаҩызахеит схәымгашәымшьеит, слашәмырҟәит, шәысԥылт Анцәа Имаалықь дышәҭаазшәа, Иисус Христос шәиԥылозшәа.
Усҟан шәара заҟа насыԥ шәымааз! Сазышаҳаҭны исҳәоит, убасҟан, шәыблақәа ааҭыхны исыҭатәхар, уи аҩыза алшараны иҟазар, ишсышәҭоз.
Нас ишәасҳәауа абри аиаша-ҵабырг азы ишәаӷоу аӡә иеиԥш шәсыхәаԥшуа шәалагама?
Сара издыруеит урҭ ауаа цәгьаршуа, ҟьашьрала, хыбаарала шәареи ҳареи ҳаиҟәҟьаны, дара рганахь шәиагара шырҭаху.
Ахыбаара ус бзиоуп агәҭак бзиақәа рзы, зыбзырӡы уаҩы иҳәаша аусқәа рзы урҭ сара уа саныҟоу мацара акәымкәа, еснагь иҟаҵалатәуп.
Схәыҷқәа, сара шәара шәзы ахшара дзауа аԥҳәыс дышгәаҟуа сгәаҟуеит, уи наҟ-наҟгьы убас акәхоит Христос шәыԥсҭазаара дышәзалымхуа далалаанӡа!
Ишԥасҭаху абыржәы шәара шәҟны сыҟаны, даҽакала сыбжьы ааиҭакны сшәацәажәар, избанзар ишәызкны исаҳауа, ишәхырҳәаауа сзымбатәбароуп, исҳәо-изуа сақәнаршәом.
Шәарҭ, азакәанԥҟара анапаҵаҿ аҟазаара зҭаху, исашәҳәа: шәара азакәан шәазымӡырҩӡои?
Аханатә иануп: Авраам ҩыџьа аԥацәа иман, руаӡәк атәы длыхшеит, егьи зых иақәиҭу аԥҳәыс.
Атәы илхылҵыз цәеижьхшараны диит, зых иақәиҭыз илыхшаз Анцәа иҳәахьала длыхшеит.
Ари ирмаананы иҳәоу акоуп. Ҩ-уасиаҭк иртәуп: ҩ-еиқәшаҳаҭрак ирыхшьалоуп аиқәшаҳаҭрақәа руак Синаи ашьхараҿ ирыдыркылт, убраҟа иаԥҵан; абри аиқәшаҳаҭра, абри ауасиаҭ ажәа иахылҵуаз ахәыҷқәа тәцәаны ииуан, Агар абри атәра иадыргоуп
Уи Аравиа Синаи ашьха ҳәа аанагоит, ҭагылазаашьала уажәтәи Иерусалим иазҳәоуп, избанзар уи иахшази иареи атәра иҭагылоуп.
Жәҩантәи Иерусалим ахақәиҭра амоуп уи ҳара зегьы иҳануп.
Избанзар иануп: бгәырӷьала, ианакәзаалакь хшара дызмауа, уаҩ дызхылымҵуа иҟаз; быбжьы ркаҩ, иҟоу рылаҳәа хшароура иамыргәаҟцыз; избанзар иааныжьыз аԥҳәыс хаҵа ирымоу лаасҭа еиҳа ахшара лзыԥшуп.
Ҳарҭ, сашьцәа, Исаак иеиԥш, агәыӷра иахылҵыз ҳауп.
Иара убасҟангьы, идгьылтәны, цәала-жьыла ииуаз аԥа доуҳала ииуаз дизыӷьашкуа дишьҭан, убас ауп иахьагьы ишыҟоу.
Иаҳәоузеи абарҭқәа рзы Аҩыра? Атәра иҭагылоу аԥҳәыс, аԥҳәыс-тәы, лԥагьы ларгьы наҟ иԥхаҵа, избанзар атәы илхылҵызи зых иақәиҭу аԥҳәыс илхылҵызи абхәҭаа еицрыманы изыҟалом.
Абасала, сашьцәа, ҳара атәы илхылҵыз ҳакәым, зых иақәиҭу аԥҳәыс ҳлыхшароуп.
Убри аҟнытә Христос иҳаиҭаз ахақәиҭра шәазықәгылаз, ҩаԥхьа тәыс аӡәгьы шәхы ишәымҭан.
Абар, сара, Павел, ишәасҳәо: аԥхьатәхсара шәазыразхар, усҟан Христос шәара шәзы акы даԥсаны, дхәарҭаны дзыҟалом.
Ҩаԥхьа еиҭашәасҳәоит, аԥхьатәхсара иазыразхо дарбанзаалакь азакәанԥҟарақәа зегьы нагӡатәыс иоуеит.
Шәарҭ, закәанԥҟарала аҽырҵабыргра иашьҭоу, Христос шәилыхәдаахеит ауп, Уи илыԥха шәоурангьы шәыҟам,
Аха ҳара доуҳала ҳаԥшуп, ахаҵара абзоурала аиаша-ҵабырг ҳаигәыӷуеит.
Христос Иисус иҿы уаԥхьатә хсоу-ихсаму изаҟаразаалакь ҵакык аманы ҳәа иҟаӡам, араҟа хадара злоу бзиабарала иҳәаақәҵоу ахаҵара ауп.
Шәыбзиахәха шәааиуан: нас иҟалазеи, шәаанызкылада, аиашаҵабырг азыӡырҩра шәҭахымкәа шәҟазҵазеи?
Ари аҩыза шәгәазырԥхаз ахаҵарахьы ааԥхьара Шәызҭаз иакәым.
Ҵәырса маҷӡак амажәа зегьы арҵәыҵәуеит.
Сара Иҳақәиҭу ила шәыгәра згоит даҽа гәаанагарак шышәмоуа, шәымҩахызҟьаз, шәзырҩашьаз иакәзаргьы, дызусҭазаалакь ақәыӡбара изыԥшуп.
Сашьцәа, иахьа уажәраанӡагь аԥхьатәхсара аҭахуп ҳәа сықәгылазар, иарбан усҟан исымаркраны иҟоу, сыԥхарсуа изсышьҭазаауа? Усҟан аџьар ахьмыӡӷ аҳаргоит ҳәа иашьҭоугьы еиԥхьбон.
Еҳ, абас хынҭа-ҩынҭарала шәеилазҵо, шәзырҩашьо шәԥырганы иҟазҭгьы!
Сашьцәа, шәарҭ ахақәиҭрахь ааԥхьара шәымоуп, аус злоу, абри шәхақәиҭра шцәеижь агәаҳәара иҭанамырхароуп; бзиабарала шәымаҵ еибаула.
Избан акәзар азакәанԥҟара аҵакы зегьы ҳәахьак, уаз-ҳәамҭак иҭагӡоуп: иузааигәоу ух бзиа ишубо аиԥш бзиа дба.
Аха шәара-шәара ҷанҷаны шәеибафозар, шәыжьқәа ҭеибажәжәозар, шәгәышәҽаныз, зынӡа шәнибарҵәар, шәықәеибахыр ҟалоит.
Сара ишәасҳәауа: Адоуҳа иатәу ала шәныҟәала, усҟан ацәеижь агәаҳәара шәатәнатәуам, шәацныҟәом,
Ацәеижь ианакәзаалакь адоуҳа иаднамкыло, иацәтәыму иазгәышьуеит; адоуҳа ацәеижь агәаҳәара аднакылом: урҭ дарадара еиҿагылоуп, абри иахҟьаны ишәҭаху акәӡам иҟашәҵо.
Шәарҭ адоуҳа аԥыжәара ашәҭозар, усҟан азакәанԥҟара анапаҵаҟа шәыҟам ауп.
Ацәеижь зҵоу агәнаҳарақәа дыруп: акалҭбааԥсра, мыцқьашьацқьа аҟамзаара, аҽнымкылара,
Аныхамҵахырхәара, аҟра, аџьашьахә ҟаҵарақәа, аицәымыӷра, аиӷара, аиҵашьыцра, аԥсахеибакра, ахамаԥагьара, аиҿыхарақәа, аимак-аиҿакқәа,
Аӡәи-аӡәи рзеиҿамԥшра, ауаҩшьра, аҩыжәра, зегьы хыла-гәыла реилаҵара уҳәа жәпакы; аԥаса аиԥш, абыржәгьы шәгәышәҽанысҵоит: абарҭқәа ирылаҟоу ауаҩы бзанҵык Анцәа Иаҳра иаҭәахараны дшыҟам.
Доуҳала шәыҟазаара лҵшәас иаиуа: абзиабара, агәырӷьара, амшхәыбзазара, азҩыдара, нарха змоу ачҳара, аразра, агәыҳалалра, агәрагара,
Ахаара-ҟәымшәышәра, аҽынкылара. Абарҭқәа ирылаҟоу ауаа азакәан ԥырхага рыҭара алшом.
Христос иитәу, игәра азхазҵаз рцәеижьтә гәнаҳарақәа, ргәаҳәара ҟьашьқәа аџьар икыддырҟацалоит, иҭадырхоит.
Ҳарҭ доуҳала иҟоу ҳакәзар, адоуҳа ишаҳәо алагьы ҳныҟәалароуп.
Хамаԥагьарала ҳхы мҩаԥаҳамгалап, аӡәи-аӡәи ҳҵәылеибамхлап, ҳаиҵамшьыцлап.
Сашьцәа! шәарҭ доуҳа змоу шәакәны шәызлаҟоу ала, агәнаҳа иаҵалаз ауаҩы шәицхраа, шәхы шәацклаԥшны, ҽыԥныҳәада, шәарҭгьы убри аҩыза шәақәшәар шауа шәазхәыцны.
Шәеидара хьанҭақәа еицышьҭышәхла, иеицыжәгала убри ала Христос изакәанԥҟара нашәыгӡоит.
Дызлаҟам далаҟоушәа зхы узырбо, ахамаԥагьара иамоу, арахь, ииашаҵәҟьаны, акгьы иалаҟам амала баша ихы ижьоит.
Доусы инапы злаку иусқәа рыла ихы гәеиҭалааит, иҟаиҵаз абзиара дазгәдулааит, егьырҭ иҟарҵаз ирҿырԥшуа акәымкәа.
Доусы иара иеидара хьанҭа даҵоуп.
Ажәашьҭкаара иазгәышьуа уажәа зҿуҵаауа дгәыгәҭоумыжьын.
Шәхы шәымжьан: Анцәа ихы злаирԥхашьаша, дызлалаурҟәыша ҟаиҵом. Ауаҩы илаиҵаз ауп иааирыхуа:
Зцәеижь азыҳәа ажәла зҟьо, ицәеижь иазааигауа ала ауп дшыҟало, дшеилабаауа; здоуҳа азыҳәа ажәла зҟьо ҽаҩрас наӡаӡатәи аԥсҭазаара изыԥҵәоуп.
Абзиара аҟаҵара гәырҩа ҳзацмыз; аамҭа анааилакь, ҳамчыдамхар, ҳҽаҩра ҭаҳгалоит.
Абасала, макьана, аамҭа ҳаманаҵы, зегьы абзиара рзыҟаҳҵалап, ҳагәрагара ҳацеиҩызшо ҳашьцәа ракәзар урҭ еиҳагьы ҳацԥыҳәаны.
Абар, акыр инеиҵыху сысалам-шәҟәы, уи зҩит хаҭа-ԥсаҭала, снапала.
Ахьӡ-аԥша аиура иазӡышауа ирҭахуп аԥхьатәхсара шәыдырҵаразы; ус зыҟарҵауа Христос иџьар иахырҟьаны шәарҭарак, ԥхарсрак ҳақәымшәандаз ҳәа ауп;
Мшәан дара, заԥхьатә хсоу ракәзаргьы, азакәанԥҟарақәа нарыгӡаӡом, арахь шәара аԥхьатәхсара шәыдырҵар рҭахуп шәцәеижь иазаажәго, иаҵажәгало ала иҽхәаларазы.
Сара Иҳақәиҭу Иисус Христос иџьар ала акәымзар ҽакала сыҽхәарц сҭахӡам: адунеи зегьы уи аџьар икыдырҟацалан, сара схаҭагьы иара убраҟа скыдҵан.
Уаԥхьатә хсоума, ихсамума Иисус Христос иҿы изаҟаразаалакь ҵак аманы ҳәа иҟаӡам, аус злоу узлаҟаз ала акәымкәа, ҿыцла уҟазаара ауп.
Шәарҭ, абраҟа иҳәоу ажәақәа ирзыӡырҩны иныҟәо зегьы, убас Анцәа дызмоу-дхазҵо Израилаа зегьы, мышхәыбзазарала, лыԥхагәыԥхала шәыҟазааит.
Дарбанзаалакь аринахыс, абас еиԥш ала иҟоу гәырҩа симҭааит, исну ахәрақәа ирҳәоит Иҳақәиҭу Иисус иитәу шсакәу.
Акыр исзаԥсоу сашьцәа, Иҳақәиҭу Иисус Христос илыԥхеи шәара шәдоуҳаи еиԥымхааит. Амин.
Апостол цқьа павел ефесаа ирзишьҭыз
Анцәа игәаҳәарала Иисус Христос Иапостолс иалху Павел иҟнытә Иисус Христос ихаҵара зманы Ефес иҟоу ацқьацәа шәахь:
Ҳаб Анцәеи Иҳақәиҭу Иисус Христоси рылыԥха-ргәыԥха, рзыразра шәымазааит.
Хьӡи-ԥшеи изкызааит Иҳақәиҭу Иисус Христос Иаб Анцәа, Уи Христос иҿы ажәҩан доуҳас иамоу зегьы рыла лыԥха ҳаиҭоит.
Адунеи шахаанӡа Уи ҳарҭ зегьы Иара изы ҳалиххьан Иҿаԥхьатәи ҳабзиабараҿ ҳацқьаны, изаҟаразаалакь уаҩы игәы еихьызшьуа акы ҳалаҟамкәа ҳаҟазааразы,
Уи Иисус Христос ила ихатә гәаҳәарала Иара ихшароу ҳакәны ҳалихит,
Абри аҿы иааԥшуеит иаҳзыҟаиҵаз алыԥха ахьӡ-аԥша зегьы; уи ахьӡ-аԥша ҳаҭәашьахеит Иара бзиа иибо иҟны,
Ҳара Уи ила, Иара Ишьала ҳҿыххеит, ҳагәнаҳақәа ҳанажьхеит, игәыҳалалра, иразра ирыбзоураны,
Уи иахьтә ҵыхәаԥҵәарада аҟәыӷареи адырреи есааира иҳаҭәашьоуп,
Иҟаиҵо алыԥха-агәыԥха ирдырганы иаҳзаатуп игәаҳәара амаӡақәа зегьы абарҭқәа ҟаиҵоит Уи иҟны имоу абзиабара иатәны,
Иҭәы-иԥха аамҭақәа рхеибарҭәааразы, Уи ижәҩантәу, идгьылтәу еимаданы Христос хадас деиҭоит;
Зегь Ҳәаақәызҵо, Имҩақәызҵо заа иаԥхьазгәаҭаны ишимаз аиԥш, Иара иџьынџьхо ҳакәны ҳаҟоуп,
Ҳарҭ, Христос гәыӷырҭас дызмоу, Уи ибзырӡы ҳаҭәашьахаразы;
Шәара аиаша-ҵабырг, еиқәырхагас иҟоу ажәабжь бзиа шәаназыӡырҩ игәра азхаҵаны Иара шәилаҵәеит, убри иабзоураны ахаҵара амҳәыр заархоу Аԥсы Цқьа дшәаҭәашьахеит,
Уи ҳара ҳаԥхьаҟа иаҳзыԥшу, ҳҿызхраны иҟоу дагәыӷырҭоуп, дадыргоуп Иара ихьӡ-иԥша аҳаракразы.
Убри аҟнытә сара Христос Иисус иахь, ацқьацәа рахь ишәымоу ахаҵара, абзиабара рыӡбахә ансаҳа инаркны,
Сааҟәымҵӡакәа, сныҳәарақәа раан, шәара шәзы Анцәа сиҳәоит, сиаҭабууеит,
Иҳақәиҭу Иисус Христос Инцәа, хьӡи-ԥшеи згым Аб, аҟәышреи амаӡақәа реилкааратә Доуҳаи шәаҭәеишьаразы Иара иеилкаараидырразы,
Шәгәы-шәыԥсы ирлашаразы, Иара дахьшәыԥхьаз ишәзыԥшу агәыӷра, ацқьацәа насыԥс ириҭо адоуҳа-мазара шәирбаразы,
Иаҳзикуа, ҳаҩнуҵҟа иҟоу, ҳхаҵара ҳәаақәызҵо Уи имч-илшара агәра азхаҵаразы;
Ари амч-алшара Христосгьы изылыԥхон Уи аԥсцәа рахьтә дыргыланы, хыхь, ажәҩан аҿы, Иара иарӷьарахьтәи аганахьала даниваиртәоз аамҭазы,
Уи имч-илшара адунеи аҿы мчрас иҟоу зегьы раҵкыс иӷәӷәоуп, хьӡи-ԥшеис иҟоу, маҵурас иҟоу зегьы иреиҳауп, иахьатәи аамҭазы мацара акәым ҳаԥхьаҟагьы,
Уи абарҭқәа зегьы Иҳақәиҭу Христос иҿаԥхьа асаара ишьҭеиҵеит, зегьы дреиҳабны, Ауахәама дахаданы дҟаиҵеит, ари Ауахәама
Иара ицәеижьуп, Иара ила зегьы хаҭәаараны, зегь рыла зегь бзазара роурц иҟоуп.
Шәарҭ, иҟашәҵоз ацәгьоурақәеи агәнаҳарақәеи ирыхҟьаны ԥсцәак шәырҩызцәан,
Ари адунеи злаҟоу ала шәхы мҩаԥыжәгон, дгьылгьы, ҳауагьы ирықәиҭу, ҿагылара зуа амчрақәа раҳ идоуҳа шәамҟәыҵакын;
Урҭ рыбжьара ҳаргьы зны абас аиԥшҵәҟьа ҳаҟан, ҳцәеижь агәаҳәара наҳагӡон, ахәыҷқәа ишырцәаҩоу аиԥш, ҳхы иааҭашәоз ҟаҳҵон, ҳгәыԥжәаган.
Аха гәыҭбаарала иҟоу Анцәа ибзиабара ду ҳазкны,
Ҳарҭ зыгәнаҳарақәа ирылаԥсны, ирылаханы иҟаз Иисус Христос иҿы ԥсҭазаара ҳаиҭеит, шәара зегьы лыԥхала шәеиқәырханы,
Уи аԥсцәа рахьтә даниргылоз аамҭазы, ҳаргьы ҳициргылт, ажәҩан аҟны, Христос Иисус иҿы аҟазаара ҳаҭәеишьеит.
Абри ала Уи иҭахын Иисус Христос иҟны наунагӡа иаҳзыҟаиҵо алыԥха-агәыԥха ҳалаирԥшразы,
Абасала шәарҭ лыԥха шәоуит, шәеиқәырхахеит ахаҵара иабзоураны, аха уи шәара шәхы иаџьышәымшьан Анцәа иахьтә ишәоуз ҳамҭоуп:
Аӡәымзар аӡәы иара иҟаиҵо аусқәа рыла ихы изеиқәырхом уи ала дмыҽхәааит.
Ҳарҭ, Анцәа иишаз, Иисус Христос ила ҳшьақәырыглоуп, Анцәа заа иазгәеиҭахьаз аус бзиақәа рынагӡаразы.
Убри аҟнытә ижәдыруаз шәарҭ, анкьа Анцәа Ҵабырг дыззымдыруаны ииз, уаҩытәыҩсатә напыла заԥхьатә хсаз ауаа заԥхьатә хсам ҳәа ишәышьҭан,
Усҟан шәара Христос дшәымамызт, Израил уаажәлар шәрыцәтәымны, еиқәшаҳаҭрала иаԥҵаз ауасиаҭ шәацәтәымны, нцәахә дшәымаӡамкәа ари адунеи шәықәын;
Аха уажәы шәарҭ, хара игылаз, Христос Иисус ибзоураны, Христос ишьала шәааскьагахеит.
Уи ихаҭа иҳамоу аҭынчреи азҩыдареи дрыԥсҭазаароуп, аҩдунеик рҟны иеиниршәеит, аиӷаратә ҭӡы ирыбжьаз ирхәашеит
Иара ицәеижь ала иаԥихит, аҳәахьақәа рзакәан иҵарала иԥсахит, урҭ аҩ-лагамҭак рыла Иара ихаҭа иҟны иҿыцу ауаҩы дшьақәгыларазы.
Иҭахуп ицәеижь Анцәеи ҳареи ҳаинаалара, ҳабзиабара иртәу цәеижьхарц, еиӷарас иҟоу зегьы аԥызхуа аџьар иабзоураны ҳаизыразны ҳҟаларц,
Ицәыхароугьы, изааигәоугьы, аӡә деилымхӡакәа, аизыразра иманы дырзааит,
Иара ибзоураны Аб иҿы, Доуҳак аҿы ҳара зегьы аҟазаара ҳразҟхеит.
Абасала, уажәшьҭа шәарҭ шәтәымуаам, џьарантә иаақәаз шәакәым ацқьацәа ирыцҟоу, Анцәа иҩнра иатәу шәоуп.
Апостолцәеи аԥааимбарцәеи ишьҭарҵаз-ирҳәаз уасхырс иҟаҵаны наҟ-наҟтәи аизҳа-зыӷьара, аҿиара шәазааԥса; абри амҩаҿ Иисус Христос Ихаҭа аханы ишьҭоу, зда ԥсыхәа ыҟам, высшьа змам хаҳә-цаҟьоуп,
Ахыбра ахаҭа зегьы абри ахаҳә-цаҟьа иқәгылоуп, уи еиҳа-еиҳа иазҳауеит, аҽышьҭнахуеит Иҳақәиҭу иԥшьаҭыԥны иҟаларазы,
Уи аргылара шәаргьы шәалахәуп, Анцәа Идоуҳаҿы аҟазаара шәаҭәахаразы.
Абасала, сара, Павел, Анцәа Ҵабырг дыззымдыруа шәҵыхәала Иисус Христос сихырҟьаны абраҟа сҭакуп.
Шәара, ҳәарада, ишәаҳахьеит Анцәа илыԥха-игәаԥха иртәу, шәара шәзыҳәан снапы ианҵоу аԥшьа-ҩныргылара аӡбахә,
Уи исзаатуа амаӡақәа рыла иҳәаақәҵоуп абарҭқәа ртәы, иааркьаҿны акәзаргьы, ишәзызыҩхьеит.
Абри шәанаԥхьо аамҭазы, агәра жәгап ҳәа сыҟоуп, ииашаҵәҟьаны, Христос имаӡақәа шысзаату.
Ԥасатәи абиԥарақәа ирзаатымыз, урҭ рзыҳәа иҭаҵәахыз, иҭалаҳаз амаӡақәа Анцәа Иԥсы (Цқьа ила) иахьатәи Апостолцәеи аԥааимбарцәеи ирзааиртуеит.
Ари амаӡа закәу уи ауп, агәырӷьажәа иабзоураны Анцәа Ҵабырг дыззымдыруагьы цәеижьк иалахәхоит уи ахәҭақәа иреиуаны иҟалоит, Христос Иисус дызқәыргәыӷыз даргьы ақәыргәыӷхоит, иаџьынџьхоит,
Анцәа иҳаҭәеишьо амч-алшара, алыԥха иабзоураны, абри ажәабжь бзиа амаҵ аура рыларҵәара сара исаҭәахеит.
Сара, ацқьацәа-аԥшьацәа рыбжьара еиҳа уаҩ илаԥш иҵамшәоз, иреиҵаз ауаҩы, Анцәа Ҵабырг дыззымдыруа рыҩнуҵҟа ҳәаа змам Христос идоуҳатә беиара рыларҵәара сразҟхеит,
Азин соуит наџьнатә аахыс зегьы аԥызҵаз Иисус Христос ила Анцәа имадоу, иахьа уажәраанӡа иҵәахны иҟаз абри аԥшьаҩныргылара амаӡа ауаа зегьы рышҟа анагара, алацәажәара;
Абри иаԥхьазгәаҭоу аҿы еиуеиԥшым беиарала иҳәаақәҵоу Анцәа иҟәыӷаратә жәҩантә мчхарала, Уахәаматә лагаламҭала аӡбахә ҳәатәуп, зегьы ирызнагатәуп,
Ари Анцәа аханатәтәи иаҳасаб ауп, уи амҩаԥгара Иҳақәиҭу Христос Иисус ила иалиршеит,
Ҳарҭ Иара иахь иҳамоу ахаҵарала ҳамшәа-ҳмырҳа абри амҩа ҳануп.
Убри аҟнытә, сшәыҳәоит, шәара шәзыҳәа исымоу агәырҩа шәылахь еиқәнамҵаразы, шәамыргәырҩаразы, уи шәара шәыхьӡшәыԥша еиҳагьы иахәоит.
Абри аҳаҭыр азы сара Иҳақәиҭу Иисус Христос Иаб иҿаԥхьа сшьамхнышгыланы сгылоуп
Уи ажәҩан аҿы иҟоу, адгьыл аҿы иҟоу зегьы абра ахьӡ иаԥсеитәуеит,
Саҳәоит Имоу ахьӡ-аԥшала, илшарала шәыҩнуҵҟа Идоуҳа ирӷәӷәаразы,
Хаҵарала шәгәы-шәыԥсы Христос дрылазааразы,
Бзиабарала шәдац-ԥашәыркны, ацқьацәагьы шәаргьы ишәзыԥҵәоу ибзиабара аҭбаареи ауреи аҳаракыреи аҵаулареи ҳәаа шрымам шәнырразы;
Абри, зеилкаара ауаҩытәыҩса ихшыҩ азымариам Христос ибзиабара шәатәнатәразы, Анцәа шәыԥсҭазаара зегьы лыԥхала, бзиабарала ихеирҭәааразы.
Абас Зымчра ҳамоу, ҳазҳәо-ҳзызхьуа аҵкыс ҳара ҳзы иҟазҵо
Ауахәамақәа рҿы, Христос Иисус иҿы, абиԥарақәа рҿы шеишықәса хьӡи-ԥшеи имазааит. Амин.
Сара, Иҳақәиҭу ихьӡала иҭаку, ирбаандаҩу, сшәыҳәоит ишәымоу аԥсҭазаара ааԥхьара ишаҭәоу ала имҩаԥыжәгаларазы,
Аӡәи-аӡәи шәеизгәыкла, шәеибашаҭала, хачҳарала шәеизыҟаз, бзиа шәеибабала,
Шәашьҭаз доуҳала аҟазаареи аҭынчреи ракзаара.
Цәеижьк ауп иҟоу, доуҳак ауп иаԥу, ишәымоу ааԥхьаратә гәыӷра гәыӷра заҵәыкны ишыҟо аиԥш;
Иҳақәиҭу аӡә иоуп, хаҵарак ауп иҟоу, аӡӡаахрагьы ӡӡаахрак,
Нцәак иоуп зегьы Ирабны иҟоугьы, Уи зегьы дреиҳауп, зегь раҵкыс иҵанакуеит, зегь рыла зегьы дрымадоуп ҳара зегьы дҳалоуп.
Ҳарҭ, хаз-хазы, иазгәаҭа-азгәаҭаны лыԥха ҳамоуп Христос доусы заҟа иқәнагахаша ҳәа шазиԥхьаӡаз аиԥш.
Убри азоуп изҳәоу: Уи аҩада-ҩаӡара дхалт, атҟәара итҟәеит, ауаа аҳамҭақәа риҭеит.
Дхалеит араҟа иаанаго дхалаанӡа, џьаҳаным аҵа-ҵаулараҿ, быжьрабыжьҵәа дылбаахьан, днеихьан ҳәа акәӡами?
Абри аамҭазгьы Иара иоуп жәҩанс иҟоу зегьы ирхысыз, урҭ рыҩада инаскьаз Иара ила адунеи зегьы ҭҭәааразы.
Иара иоуп доусы акака ирзызкыз: шьоукы Апостолцәас, егьырҭ ԥааимбарцәас, Аевангелие ауазҳәацәас, убас хьчацәас, рҵаҩцәас,
Аԥшьа маҵура мҩаԥызгаша уҳәа зегьы уск-уск рыдҵан Христос Ицәеижь ҳазқәыргәыӷу цәеижьхаразы:
Ҳарҭ зегьы Анцәа Иԥа идырра-иеилкаара ус аҿы хаҵарала, ҟәыӷарала ҳаиԥшны, ҳаиҟараны еицҳазҳаанӡа, ҳшәаанӡа, Христос ила ҳгәы-ҳаԥсы, ҳаԥсҭазаара хаҭәаанӡа,
Убасҟан знапы ианкны инарго-аарго ахәыҷқәа ҳреиԥшны, еиуеиԥшым аҵара-дыррақәа рыцәқәырԥа анахь-арахь ҳрыманы, мамзаргьы ауаа рыгызмалрақәеи рымцҳәарақәеи ҳашьҭԥаа ҳарго изыҟалом;
Убри аамҭазы ҳабзиабара иаша, ҳабзиабара ҵаула иабзоураны зегьы хыс-хадас ирымоу Христос иҿы ҳаизҳа-зыӷьауеит,
Иара иоуп ацәеижь цәеижькны иҟазҵаз, ахәҭақәа зегьы еидызкылаз, еимаздаз, доусы рус рыманы ишьақәзыргылаз, абри иабзоураны абри аамҭазы ацәеижь зегьы аизҳа-зыӷьара, бзиабарала ахыш-хыҵәара алзыршаз.
Убри аҟнытә Иҳақәиҭу ила, ҭоубаурала сшәыҳәоит, егьырҭ Анцәа Ҵабырг дыззымдыруа жәларқәа шыҟоу шәҟамларазы, урҭ рыхшыҩ ҭацәуп,
Рыхдырра ырлашьцоуп, Анцәа иԥсҭазаара иаҟәҟьоуп, рымдырра ргәы цәымсанатәит, игәымбылџьабарақәаны иаанхеит
Рхы рхашҭит, акы иарԥхашьо, иннакыло ҳәа иҟам, рцәеижьтә гәаҳәарақәа рыҽрырҭоит, хәдацәахьы агәнаҳа иалатәоуп, ргәазхарагьы ҟалом.
Аха шәара урҭ шәреиԥшым, даҽакала Христос иеилкаара, изгәышьра шәымоуп,
Избанзар шәара Уи иӡбахә шәаҳахьан, Дышьҭышәкаахьан, Иисус иҿы аиаша-ҵабырг шыҟоу шәзаатхьан,
Шәхы-шәгәы иҭаргалахьан ԥасатәи, ажәытә уаҩ иԥсҭазаараеилабаа ишаԥырҵтәыз, ацәеижь иарҵысуа агәнаҳарақәа шәышхырымхышаз,
Шәхәыцшьа, шәдунеидкылашьа рҿыцуа,
Хаҵаралеи цқьаралеи Анцәа иеиԥшу ауаҩ ҿыц ицәеижь шәцәеижьха, уи иеилаҳәашьала шәҽеилашәҳәа.
Убри аҟнытә амцҳәара мап ацәкны доусы иуԥну, иузааигәоу иаша-ҵабыргла уиацәажәа, избанзар ҳарҭ цәеижьк ҳахәҭақәоуп.
Шәыԥсахеибакраан агәнаҳа шәаҵамлан: амра ҭашәаанӡа шәызҵалаз агәнаҳа шәахьхәы, уи шәшаҵоу ишәмырхәлан;
Шәыԥсҭазаараҿ аҩысҭаа аҭыԥ ишәымҭан.
Аӷьычра иаҿу узҿу уаҟәыҵ, ухатә џьабаала ухы ныҟәгала, агәаҟцәа, ананамгацәа урыцхраала;
Иаԥсам ажәа ҟьашь, ажәа хәаԥса хархәара азыжәымун: шәцәажәала уаҩы хәарҭа изҭаша, ихаҵара зырҵаулаша, ишәзыӡырҩуа лыԥха злашәырҭаша гәцаракны.
Анцәа Иԥсы Цқьа иларҟәра, игәнырхара шәҽазышәымкын шәанҿыххауаз, шәанеиқәдырхауаз амш аҽны Уи имҳәыр шәынҵан.
Ацәгьоура, аԥсахеибакра, агәаӷ, аҭыӡшәа, аҩысҭаара, убас уаҩы игәы ԥызжәараны иҟоу зегьы хара ишәыҟәгазааит;
Аӡәи-аӡәи гәыҭбаарала, гәыбылрала шәеизыҟаз, шәеизыразыз, шәрыцҳаибашьала, ишәыгу-ишәыбзоу шәанеибажьла Иисус Христос иҿы Анцәа ишшәанаижьыз аиԥш.
Абасала, Анцәа шәиҿыԥшла, иара бзиа иибо ахәыҷқәа ишырҵасу аиԥш.
Бзиабарала шәыҟаз, зхы ҳақәызҵаз Христос бзиа ҳшибоз аиԥш, Уи Анцәа ԥсаҭатәыс дизыҟалт, илаҳа-лаҳауа афҩы агәахәа шунаҭо аиԥш гәахәа инаҭаразы.
Шәара шәыҩнуҵҟа акалҭбааԥсра, ахәымгарақәа, агәыҳәра уҳәа аҭыԥ рымамзароуп, ацқьацәа рыбжьара уи аҩыза шыҟам аиԥш.
Убас шәцәажәараҿ абызбааԥсра, абарбарра, ахыччаҵәылхрақәа уаҩы иԥымлозароуп, шәашьҭаз иҭабуп ҳәа ахьшәарҳәара.
Ижәдыруазааит, зкалҭ бааԥсу, ицқьам ауаҩы, агәыҳәы Анцәа Ҵабырг дыззымдыруа рныха иамҵахырхәо дышиеиԥшу, уи Христоси Анцәеи раҳра ибараны дыҟаӡам.
Ажәа ҭацәқәа рыла шәхыхра аӡә даламгааит, избанзар Анцәа ихымхәыцуа, иҿагыло ахшара дырзыӷьашкуеит, дрызгәаауеит;
Абас еиԥш иҟоу ауаа шәыҽрыдшәымҳәалан.
Шәара зны алашьцара шәалакын, уажәы Иҳақәиҭу иҿы шәлашарахеит: шәыҟаз алашара иахшаз ахәыҷқәа реиԥш,
Избанзар алашара Адоуҳа ари бзиароуп, иаша-ҵабыргуп;
Анцәа игәы иақәшәо, игәы иахәо аҟаҵара шәҽанышәшәала,
Лҵшәа змам, бзиара зҵам алашьцара аусқәа зыршо шәыҽрылашәмырхәын, урҭ аҿаԥышәҽла,
Избанзар урҭ маӡала изҿу, излаҟоу, ирҟазшьоу уԥхашьангьы узрылацәажәарым.
Алашьцара ихәыҵаҳәҳәаны иамоу зегьы алашараҿ иаргамахоит, иаргамоу зегьы лашароуп,
Убри азы ауп изҳәоу: уҩагыл ицәоу, урылҵ аԥсцәа убзаха, Христос алашара уқәирԥхоит.
Нас абас, абзамыҟәцәа, аилымгацәа рхы шымҩаԥырго аиԥш акәымкәа, аҟәыӷацәа реиԥш шәыҟаз
Шәаамҭа шәеиҷаҳа, избанзар арҭ амшқәа акыр ихԥароуп, шәшьақәырҟьоит.
Шәмыццакын, аԥша шәацымныҟәан, шәҽазышәк Анцәа игәаҳәара аилкаара.
Аҩыжәра шәҽашәымҭан, уи абжьысрахь, акалҭбааԥсрахь шәкылангоит; ибзиоу Доуҳала аҟазаара ауп,
Шәеиқәгәырӷьала ԥсалмала, бжьы ԥшӡала, доуҳатә ашәала шәеицлабла, гәахәара шәоула, шәгәы-шәыԥсы ирҭыҵуа урҭ ашьҭыбжьқәа Иҳақәиҭу ихьӡ-иԥша иазкны,
Ианакәызаалакь, иахьакәызаалакь зегьы рзы Иҳақәиҭу Иисус Христос ила Аб Анцәа иҭабуп ҳәа иашәҳәала.
Аӡәи-аӡәи шәеизыразны Анцәа ицәшәа-ӡыӡара шәгәаҵа иҭаз.
Шәарҭ аҳәса, шәхацәа рҳәатәы хашәҵала, Иҳақәиҭу иажәа шазхашәҵо аиԥш,
Избанзар ахаҵа аԥҳәыс дылхадоуп, Христос Ауахәама дшахадоу аиԥш, абри аамҭазгьы Уи ацәеижь Еиқәырхаҩыс дамоуп.
Ауахәама Христос иҳәатәы шханаҵо аиԥш, убасҵәҟьа аҳәса зҵаарас иҟоу зегьы рҿы рхацәа ражәа иацныҟәалароуп.
Ахацәа, бзиа ижәбала шәыҳәса, Христос Ауахәама бзиа ишибаз, ихы шақәиҵаз аиԥш,
Уи цқьа ҭыԥны, ԥшьа ҭыԥны иҟаларазы ӡыла аиԥш ажәалагьы иԥшьеит,
Иеилаарцыруа хьӡи-ԥшеи згым Уахәаманы иҟазарц, гәнаҳарак аҵамкәа ицқьа-шәқьазарц, џьара шәытарак анымзарц,
Ахацәагьы абас рыҳәса бзиа ирбозароуп, дара ирцәеижьу ак еиԥш ирзыҟазароуп: зыԥҳәыс бзиа дызбо ахаҵа ихгьы бзиа ибоит.
Дыҟам зцәеижь бзиа изымбо, иахымӡыӡаауа уаҩык: еснагь уи гәцаракны имоуп, акраҿеиҵоит, ирԥхоит, Иҳақәиҭу Ауахәама дшазыҟоу аиԥш;
Избанзар ҳара Уи ицәеижь ҳахәҭақәоуп, ицәеижьи ибаҩ-ишаҩи ҳрылхуп.
Убри аҟнытә ауаҩы, иани иаби дырԥырҵны иԥҳәыс длыдҷаблоит аҩыџьагьы цәеижькны иҟалоит.
Ари маӡа дууп; сара сызҿу Христоси Ауахәамеи роуп.
Нас абас, доусы иԥҳәыс, их бзиа ишибо аиԥш, бзиа дибалааит; аԥҳәысгьы лхаҵа дицәшәалааит.
Шәарҭ ахшара, Иҳақәиҭу дызхылаԥшуа шәызхылҵыз рҳәатәы шәацныҟәала, убас аиԥш шәхымҩаԥгара ҳақуп.
Уаби уани аҳаҭыр рықәҵа ари ауасиаҭ раԥхьатәи аҳәахьа уқәныҟәар:
Ари адгьыл аҿы лыԥха уманы, ақәра-нҵра уманы уҟалоит.
Шәарҭ абацәа, шәыхшара рыԥсахы еибашәмырклан, гәала рышәымҭалан, урҭ шәааӡала Иҳақәиҭу игәаҳәаратә реилыркаауа.
Шәарҭ атәцәа, шәыԥшәмацәа гәык-ԥсыкала рҳәатәы шәацныҟәала, ҳаҭырқәҵарала, шәаӡыӡарала шәырзыҟаз, Христос шәшизыҟоу аиԥш,
Адәахьала, аҽраԥшразы рымаҵ уа акәымкәа, Христос итәык иаҳасабала гәык-ԥсыкала, иаша-ҵабыргла Анцәа игәаҳәара нашәыгӡала.
Амаҵ шәула гәыкала ауаа рзы акәымкәа, Иҳақәиҭу имаҵ шәуашәа
Шәара ижәдыруеит, Иҳақәиҭу доусы бзиарас ииуз зеиԥшроу ала џьшьара ииҭоит, дтәызааит, мамзаргьы зых иақәиҭу иакәзааит.
Шәара, урҭ рыԥшәмацәа, шәытәцәа бзиарала шәырзыҟала, гәымбылџьбарала шәырзымныҟәан, ижәдыруаз, хыхь ажәҩан аҿы шәара шәызгьы урҭ рызгьы Иҳақәиҭу дшыҟоу, уи уаҩы дшеилимхуа.
Аҵыхәтәан, сашьцәа, ишәасҳәарц исҭаху: Иҳақәиҭу ила шәыҽшәырӷәӷәа, Уи имч-илшара шәазгәышьы.
Анцәа иџьаԥҳаны иабџьар зегьы ала шәҽеибышәҭа, аҩысҭаа ицәыгьхәыцрақәа еиҵашәҟьаразы;
Ҳара ауааԥсыра ҳарҿагыланы ҳақәԥом, ацәеижьи ашьеи ҳрабашьуам, ҳақәԥоит, ҳаибашьуеит напхгара ҟазҵо, амчра зку ахылаԥшцәа ҳарҿагыланы, алашьцара ихәыҵатәаны иахьатәи адунеи хыла-гәыла еилазҵо, убас аҩысҭаа идоуҳа-илшара ҳарҿагыланы.
Убри аҟнытә Анцәа иабџьар аанышәкыл, ашәарҭа мшы, амш уадаҩ анышәзааиуа аамҭазы, урҭ ржәылара аҿаԥыххааразы, шәызҭашәаз ашәарҭара шәԥызшәо ак аҳасабала ишәыхганы, шәеибга-шәеизҩыда шәалҵразы.
Абасала, агәҽанызаара шәыманы, шәҽеибыҭаны шәыҟаз, иԥшьоу шәмаҟақәа шәымӷашәҵа, аиаша-ҵабырг зыхьчо акәылӡы шәшәышәҵа,
Ишәымоу агәаҳәара шәзырццакуа шьаҵак аиԥш иҩашәышьаҵаны, агәырӷьажәа адунеи аларҵәаразы шәҿынашәха;
Зегь раԥхьаӡагьы, шәгәышԥыхьчага, акәылӡ лых, динхьчагас иҟашәҵа: уи аҩысҭаа ихҿа цаҳә-цаҳәқәа адԥыххаалап;
Ишәхашәҵа ахеиқәырхага аибашьыга-хаҵа, ишьҭышәх Адоуҳа бџьар Анцәа иажәа.
Ныҳәа хкыс иҟоу зегьы рыла еснагь доуҳала шәныҳәала, иҟашәҵо аҳәара-ачара, шәныҳәажәа аабжьамыжьӡакәа ацқьацәа ирызкыз,
Шәныҳәала сара сызгьы иахәҭоу ажәақәа сҿашәаларазы, сымшәа-смырҳа агәырӷьажәа маӡас иаҵоу рыласырҵәаларазы,
Абра, азынџьырқәа сышьаҵаны сахьҭакугьы, сара уи сахаҭарнакуп; шәныҳәала, ишсыхәҭоу аиԥш, шәаӡыӡарада суаз ауаа ирызназгаларазы;
Егьыс, ҭагылазаашьақәас исымоу ртәы акәзар, Тихик, акыр иаԥсоу, гәыкала Иҳақәиҭу имаҵ зуа аешьа, убра даннеилакь зегьы ртәы шәзеиҭеиҳәап, ишәеиҳәап ԥсҭазаашьас исымоу,
Убри азы ауп уи шәара шәышҟа амҩа дзықәысҵаз абра ҳазлаҟоу, иаҳхаагауа рыӡбахә шәызнеигарц, шәгәы ирҭынчырц.
Аб Анцәа иахьтә, Иҳақәиҭу Иисус Христос иахьтә, сашьцәа, аизыразра, ахаҵара, абзиабара шәымазааит!
Иҳақәиҭу Иисус Христос ԥсахрада бзиа дызбо зегьы лыԥха рымазааит. Амин.
Апостол павел филиппаа ирзишьҭыз
Павели Тимофеии Иисус Христос имаҵуцәа-итәцәа рахьтә, Филипп иҟоу Иисус Христос илыԥха змоу ацқьацәа, ауахәамақәа рнапхгацәа, адикәанцәа шәахь:
Иҳабу Анцәа иахьтә, Иҳақәиҭу Иисус Христос иахьтә алыԥхаагәыԥха, аизыразра шәымазааит.
Шәысгәалашәацыԥхьаӡа еснагь Анцәа иҭабуп ҳәа иасҳәоит,
Шәанысныҳәозаалакь ишәзыскуа аныҳәаԥхьыӡ сеигәырӷьоит,
Избанзар шәарҭ раԥхьатәи амшқәа инадыркны иахьа уажәраанӡа ажәабжь бзиа рыларҵәара аус аҿы есааира шәсылахәуп,
Агәра ганы шәыҟаз абри аус бзиа алагара шәгәазырԥхаз, аҵыхәтәанынӡа, Иисус Христос дылбаараны даныҟоу аҽнынӡа шәышнеиго,
Сара абас аҳәара инагӡаны шәыгәрагара азин сымоуп, ажәабжь бзиа ахьназгозаалакь, сгәы-сыԥсы рҿы шәыҟоуп, зегьынџьара, зегьы рҿы алыԥха-агәыԥха сыцеиҩышәшоит.
Анцәа шаҳаҭра иуеит шәара зегьы Иисус Христос ибзиабарала бзиа шәшызбо.
Сныҳәоит шәыбзиабара еиҳа-еиҳа ишәларц, ҟәыӷарала ибеиахаларц, иҵаулахаларц,
Ишәзеиӷьу, ишәыхәаша еилкаауа, Христос данылбаауа амш аҽны гәнаҳа шәымамкәа, шәыцқьаӡа шәыҟазааразы,
Иисус Христос имаҵ аураҿы Анцәа гәаҳәара изҭаша алҵшәақәа шәымазааразы.
Сашьцәа, ижәдыруазарц сҭахуп сзыниаз-сзынԥаз, исыхьыз зегьы агәырӷьажәа рыларҵәара акырӡа ишацхрааз, қәҿиара дуны ишазыҟалаз.
Уажәы, апреториа зегьы аҿы, убас жәпаҩы еицырдыруеит Христос ихаҵаразы ашьамҭлаҳәқәа шсышьоу, сшырбаандаҩу.
Абарҭ сшьамҭлаҳәқәа згәы дырхаҵаз Иҳақәиҭу илыԥха змоу сашьцәа рыбжеиҳараҩык шәаӡыӡарада, аԥасақәа раасҭа еиҳагьы иџьбараны, иахаҵгыланы Анцәа иажәа рыладырҵәоит.
Иашоуп, урҭ рахьтә шьоукы Христос иларҵәара иазааԥсоит аӡәи-аӡәи реицлабреи реиҵашьыцреи ирыбзоураны, аха егьырҭ аус бзиа ҟаҳҵоит ҳәа гәык-ԥсыкала иуазҳәауеит:
Шьоукы ргәы-рыԥсы цқьамкәа, абарбарразы, Христос иҵара иахьынҳалоуп сҭагылазаашьа дыруадаҩырц азы, исышьоу ашьамҭлаҳәқәа еиҳа идырхьанҭаразы;
Егьырҭ имҩаԥырго бзиабарала, гәбылрала инарыгӡоит, агәырӷьажәа ахьчара шсыду ҳасаб азуны.
Уаҩы иалиҳәаарызеи абри? Урҭ Христос иҵара цәала, гьангьашрала иазныҟәоума, гәык-ԥсыкала инарыгӡоума зегьы акоуп сара абри сшеигәырӷьалац сеигәырӷьоит,
Избанзар изыдруеит шәара шәныҳәа-ныԥхьеи Иисус Христос Идоуҳи ирыбзоураны абарҭқәа зегьы сара сеиқәырхара ишацхраауа,
Сара агәра ганы сыҟоуп, агәыӷрагьы сымоуп сызлаҿаԥырҽуа, сызладырԥхашьо ҳәа акгьы шырмоуа, ианакәзаалакь аиԥш, иара уажәгьы иаартны, Христос ихьчара, иҳаракра сшазықәгыло, исзыԥшызаалакь: ԥсҭазаароума, ԥсроума,
Избанзар сара сзы аԥсҭазаара Христос иҟазаара ауп, аԥсра сыззыԥшу снаҭоит;
Сцәеижь аҿы аҟазаара сызҿу азааԥсара, анагӡара иаҳәо акы акәзар, исыздырам урҭ рыуа иалысхра,
Наҟ-ааҟ ахәыцрақәа сеимаркуеит: исҭахуп ари адгьыл ахьтә ацара, ақәҵра Христос ицҟазаара, уи, ҳәарада, иреиӷьу ауп;
Шәара шәзы сцәеижьаҿ аҟазаара, аанхара еиҳа ихәарҭоуп.
Сацәымҩашьо издыруеит шәара сшәыцны, ҳус аҭгаразыарҿиаразы, шәыргәырӷьаразы исымоу ахаҵараҿы сшаанхо,
Сара сыбзоурала Христос Иисус изышәкуа аҽхәаԥхьыӡ аҩынтә раан шәара шәахь саннеиуа, еиҳагьы иацларазы иазҳаразы.
Ус аума, анс аума, иҟалалакь, шәара Христос игәырӷьажәа шәаԥсаны шәыҟазароуп шәызбараны сыҟоума, шәсымбоума, ус шәыӡбахә сара сҟынӡа иааӡараны иҟоума; иазхасҵарц сҭахуп шәарҭ гәыҩбара-хьаҵра зқәым, иеидгылоу, зыжәҩахыр еибыҭоу шәакәны шәшаанхо, шәеицҿакны ажәабжь бзиа рылазырҵәо шәакәны шәшыҟало;
Шәаӷацәа рҿаԥхьа шәаӡыӡара шәықәмыз; абас шәара шәыҟазаара иаанаго дара рҭахара, шәара шәеиқәхара ауп. Ари Анцәа ила иӡбоуп.
Христос шәара ишәиҭаз ихаҵара мацара акәым, ишәаҭәеишьеит изхьаара, ихгәаҟра:
Уажә шәара ишәԥыло ауадаҩрақәа, сара аханатә исԥылақәоз ракәын, иахьагьы уи аҩыза сҭагылоуп.
Абас, Христоси шәареи шәеимадара агәаҳәара шәнаҭозар, ибзиабара шәгәы-шәыԥсы ажьжьозар, адоуҳаи шәареи шәеиҿцаауазар, абарҭқәа зегьы ауаа рыбзиабараҿ, рыгәхьаа шәыгәхьаан аҟазаараҿ ишәыцхраауазар,
Убасҟан убарҭ ирыцышәҵа сара сгәырӷьарак: шәара шәеидгылара, шәакзаара бзиабарак еицеиҩышәшауаз, хәыцрак еицшәымаз, гәҭакык шәеицыхнахуаз;
Шәхы-шәыԥсы мацаразыҳәа, ахамаԥагьара аҳаҭыр азы егьҟашәымҵан, ахӡырымгара шәашьҭаз, шәызлоу ауааԥсыра раҵкыс еиҳаны шәгылоушәа шәгәы иаанашәмырган.
Доусы ихы ашьҭазаара мацара акәымкәа, егьырҭ рҭагылазаашьа, ргәаҳәара ҳасаб рзуны дныҟәалааит.
Хәыцырҭас ишәымоу, ишәыгәхьаау Христос Иисус ихәыцшьа, иныруа аныршьа ирышьашәалазароуп:
Уи ԥсабаратәла Инцәаз аӡә иакәын, аха Анцәа диаҟараны ихы иԥхьаӡомызт,
Уимоу тәыс иҟоу аӡә иҟынӡа ихы неигеит, ауаҩԥсы иҽиеиԥшитәит Ихала Ихы лаирҟәит.
Уаҳа хҩахарак, ҿагыларак иҽазимкит, ҳәатәхаҵарала дыҟан, днаганы аџьар дкыдрҵаанӡа, дыршьаанӡа.
Убри аҟнытә Анцәа Уи хьӡи-ԥшеи ииҭеит, зегьы раҵкыс дҳареикит, хьӡыс иҟоу иреиҳау ахьӡ иаҭәеишьеит,
Уи ихьӡ ажәҩан аҿы, адгьыл аҿы, адгьыл аҵа иҟоу абиԥарақәа зегьы аихырхәаларц,
Бызшәас иҟоу зегьы рыла Аб Анцәа дырдууа, хьӡи-ԥшеи иҭауа, Иҳақәиҭу Иисус Христос шиакәу еицырҳәаларц.
Шәарҭ, гәы цаҳә-цаҳәла сыззыҟоу, ианакәзаалакь аҳәатәхаҵара аашәырԥшуан, саншәыцыз аамҭа мацаразы акәымкәа, саншәыцмызгьы; ҭакԥхықәрала, шәаӡыӡарала ишәылшо зегьы ҟашәҵала шәхы злеиқәшәырхашазы,
Анцәа ихаҭа шәыҩнуҵҟа шәгәы-шәыԥсаҿы аусура даҿуп Иара игәы ишақәшәо ала агәаҳәара шәиҭоит, ииҭаху шәирҟаҵоит.
Иҟашәҵо ҭыӡшәада, хашшаарада, лак-ҩакрада иҟашәҵала,
Цәгьахәыцрала, доуҳадарала иҟоу ари адунеи аҿы, Анцәа ихшара ишраҭәоу аиԥш, шәыцқьашәқьаӡа, џьара шәытарак шәымамкәа, лашарбагаҵас шәыҟазааразы.
Аԥсҭазаара иатәу ажәаны исҳәоит, Христос имш анаауа гәырӷьарала сшаԥыло абас сџьабаақәа ахьмыӡыз азы.
Сыԥсҭазаара ахаҵара ишәымоу иахҭнысымҵар ада ԥсыхәа ансмоуа аамҭазгьы, убри сара сзыҳәан игәырӷьарахоит.
Убасҟан шәарҭгьы абри иазкны шәсыцгәырӷьа.
Иҳақәиҭу Иисус агәыӷра сиҭоит лассы Тимофеи шәара шәахь днасышьҭразы, сгәыӷуеит ишәызкны исзааиго ажәабжь сгәалаҟара шьҭнахып ҳәа.
Уи гәцаракрала, ҭакԥхықәрала дшышәзыҟоу аиԥш ишәзыҟоу, ицназгауа даҽа уаҩ дсымам,
Избан акәзар зегьы дара рхы-рыԥсы иашьҭоуп, Иисус Христос игәы иақәшәаша акәымкәа.
Ари иакәзар, аус дшазыҟоу атәы шәаҳахьеит, агәырӷьажәа рыларҵәараҿы еснагь дсывагылан аԥа аб дышивагылоу аиԥш.
Нас абас, сусқәа рҿы исзыԥшу шааилыскаалакь, сгәыӷуеит уи шәара шәахь амҩа дықәсҵаразы.
Иҳақәиҭу агәра зласирго ала, сгәыӷуеит иара схаҭагьы дук хара имгакәа сшәызнеип ҳәа.
Аха уажәыҵәҟьа ҳасабс исымоуп шәышҟа аус сыцызуа, сашьа, сҩыза Епафродит амҩа иқәҵара, уи сара схылаԥшразы, сыгәцаракразы даашәышьҭхьан.
Уи даараӡа иҭахуп шәара зегьы шәбара, аха хьаас имоуп игәы бзиам ҳәа шәара шәҟынӡа инаӡаз ажәабжь.
Ааи, уи дычмазаҩын, дыԥсырц егьигымхо аҟынӡа днеит, аха Анцәа дрыцҳаишьеит, иара имацара иакәым сара схаҭагьы, сгәырҩа даҽа гәырҩак ацымларазы.
Убри аҟнытә уажәы уи шәара шәахь амҩа иқәҵара сахыццакит, ҩаԥхьа даныжәбалакь шәиеигәырӷьашт, саргьы шәара шәзы усҟак сгәырҩашам.
Дшәыдышәкыл Иҳақәиҭу иаҭәоу гәаҳәарала, гәырӷьарала; ҳаҭыр рықәышәҵала абас еиԥш иҟоу ауаа,
Христос имаҵ аураҿы уи ихы ашәарҭа дуқәа ирҭаиргылон, аԥсра дынхықәгылон, дышсывагылаз дсывагылан цхыраара сиҭон, шәыҟамзаара сынирԥшуамызт.
Абасала, сашьцәа, Иҳақәиҭу шәизгәырӷьала. Абри иеиԥшу аҩра, аиҭаҳәара сара сзы иуадаҩӡам, избанзар уи шәара шәымҩақәнаҵоит.
Шәхы рцәышәыхьча абарҭ алақәа, шәхы рцәышәыхьча агәаӷ зыршуа ауаа хәымгақәа, шәхы ацәышәыхьча аԥхьатәхсара,
Избанзар заԥхьатә хсоу уи ҳара ҳауп, доуҳала Анцәа имаҵ зуа, Иисус Христос хьӡи-ԥшеи иҭара иазааԥсо, ацәеижь иақәымгәыӷуа;
Абри аамҭазгьы исҳәоит, даҽаӡә иаасҭа ацәеижь ақәгәыӷра сара еиҳагьы исаҭәаны сшыҟаз:
Сины адәы санықәла, аамш ааҵуаны саԥхьатә хырсеит, Израил жәлар среиуоуп, шьҭрала Вениаминаа срылҵит, Ауриацәа рахьтә Сауриоуп, азакәанԥҟара анагӡашьатә ҳҳәозар, сфарисеиуп,
Анцәа Иуахәама сазыӷьашкны саҿагылан; азакәанԥҟарақәа рҵабырг ала ицқьоу, гәнаҳа змам соуп.
Аха убри аамҭазы ԥыжәараны исымоуп ҳәа исыԥхьаӡоз, уажәы, Христос илыԥхала, акгьы иаԥсам ак еиԥш сахәаԥшуеит.
Иахьа зылԥха сымоу Исықәиҭу Иисус Христос иҵара-иеилкаара аасҭа егьырҭ зегьы башоуп: Уи иаҳаҭыр азы сара зегьы мап рцәыскит, ҟьамсарк аиԥш исыԥхьаӡеит Христос дсаҭәахаразы,
Гәрагарала сазгәышьит Иара ицҟазаара, уаанӡатәи закәанԥҟарала исаҭәашьаз сызқәа аиарханы, Христос иахьтә уаҩы иоуа аиаша-ҵабырг алысхит, уи аиаша-ҵабырг Анцәа иахьтә хаҵарала иаауеит.
Исҭахуп Иара идырра-иеилкаара, аԥсцәа рахьтә Иара дзыргылаз амч-алшара иаҵоу амаӡа аҵдыраара, исҭахуп игәаҟрақәа ицеиҩысшарц, Иара дшыԥсыз аиԥшгьы сыԥсырц,
Нас аԥсцәа рахьтә агылара слахьынҵахарц.
Сара макьана арҭқәа разҟыс исмоуц, акы згым аӡә сакәынгьы схы сыԥхьаӡом, аха сҿаԥхьа иқәсыргылаз ахықәкы ашҟа амҩа сықәуп, сахьӡаргьы сҭахуп, Христос Иисус сара дышсыхьӡаз аиԥш.
Сашьцәа, урҭ срыхьӡахьоушәа схы сыԥхьаӡом, сышьҭахь сызхысхьоу схаршҭуа, саԥхьаҟа исзыԥшу сгәы-сыԥсы рзырхоуп,
Сцоит схықәкахьы, Анцәа илыԥхала Христос Иисус иҿы иҳаҭәашьахо иреиҳау ахьӡ-аԥшахьы.
Ҳарҭ, доуҳала изызҳахьоу ауаа, иҳаҭәоуп абарҭқәа абас аиԥш ала рыхәаԥшра; ус акәымкәа, даҽакала шәхәыцуазаргьы, Анцәа иҟоу шыҟоу шәзааиртуеит.
Аха шәааи, иахьазы иаадыруа, иаҳзаатхьоу аԥҟарақәа рыла ҳаԥсҭазаара еиҿаҳкаап.
Сашьцәа, егьырҭ ишыҟарҵо аиԥш, шәаргьы сара сҿырԥштәы азхашәҵа, ҳазлаҟоу иалаҟоу шәрылагыл.
Ԥаса ишшәасҳәахьоу аиԥш, иара абыржәгьы слаӷырӡышуа салацәажәоит: макьаназы даара аӡәырҩы Христос иџьар иаӷацәоу шьоук реиԥш рхы мҩаԥыргоит.
Урҭ рҵыхәтәа ҭахароуп, нцәасгьы иршьауа рымгәа, изхыҽхәарц ирҭаху рԥхашьагоуп, цәаԥҽыгоуп: рхәыцрақәа, ргәаҳәарақәа зегьы дгьылтәуп.
Ажәҩан аҟны ауп ҳара ҳанхарҭа ахьыҟоу, убрахьынтә ҳаизыԥшуп ҳара Ҳаиқәырхаҩ Иҳақәиҭу Иисус Христос.
Уи ҳара ҳцәеижь-намӡа еиҭеикуеит хьӡи-ԥшеи змоу Иара ицәеижь иеиԥшхоит, убри амчхарала зегьы инапаҵаҟны, илшараҟны иҟалоит.
Нас абас, сашьцәа, сгәы ззыцаҳә-цаҳәуа, гәырӷьарас, гәыргьынс исымоу, Иҳақәиҭу иҿы шәышгылац аиԥш шәгылаз, шәарҭ, гәы цаҳә-цаҳәла сыззыҟоу.
Слыҳәоит Еводиа, слыҳәоит Синтихиа еизыразрала Иҳақәиҭу иҿы рыҟазааразы:
Суҳәоит уара, сусзуҩы, абарҭ аҳәса урыцхраа, урҭ агәырӷьажәа рыларҵәара иазааԥсон, сара ишыҟасҵоз аиԥш, Климент, убас зыхьӡқәа аԥсҭазаара-шәҟәы иану егьырҭ сусзуцәа ишыҟарҵоз аиԥш;
Еснагь Иҳақәиҭу шәизгәырӷьала; иеиҭасҳәоит: шәизгәырӷьала Уи.
Зегьы ирбарҭазааит хӡырымгарала, хаҵаҵарала ауаа шәшырзыҟоу. Иҳақәиҭу дааигәоуп.
Ак гәырҩажәымган, ак хьаашәымган, аха гәҭыхас ишәымоу, шәзыргәамҵуа шәныҳәарақәа раан Анцәа инапы ианышәҵала, шәиаҭабуны,
Убасҟан ҳара иҳамоу адыррақәа ираԥызго, урҭ рыла иаҳзеилымкаауа Анцәа идунеи шәгәы-шәыԥсы Христос Иисус иҿы иеиқәдырхоит.
Аҵыхәтәан, сашьцәа, шәазхьла-шәазхәыцла: ииаша-ҵабыргу, гәыкала иҟоу, залымдара злам, ицқьа-шәқьоу, абзиабара иаԥсоу, гәахәара узҭо, зыбзырӡы ҳәатәу абарҭ ракәыз шәытҟәаны шәызмоу, ишәхәыцырҭоу, ишәхьаау.
Сара исҿышәҵааз, сара сахьтә ишәоуз, ижәбаз-ишәаҳаз нашәыгӡала усҟан аизыразра Анцәа шәара дшәыцҟазаауеит.
Сара Иҳақәиҭу иҿы сгәырӷьеит шәарҭ ҩаԥхьа сыгәцаракра шәахьалагаз; шәара уаанӡагьы сыгәцаракны сшәыман, аха шәызмырманшәалақәоз ыҟан.
Сара ари сзалацәажәо исыгу-исыбзоу рзы акәым, исҵахьеит исымоу-исыхӡу аҽрылагӡашьа: сахысхьеит, сашьцылахьеит,
Исылшоит амамзаараҿ аҟазаара, исылшоит иҭәы-иԥха иҟоу аԥсҭазаараҿ аҟазаара, зегьы ртәы ԥысшәахьеит, зегь рыла сыҟоуп, издыруеит азхарафара захьӡу, издыруеит амлакра, издыруеит зегьы уманы аҟазааратәы, издыруеит азымхаратәы,
Амч-алшара сызҭо (Иисус) Христос иҿы зегь сылаӡоит, зегь сычҳауеит.
Иара абри аамҭазгьы ибзианы иҟашәҵеит сгәаҟра шәҽахьалашәырхәыз.
Шәарҭ, Филиппаа, ижәдыруеит ажәабжь бзиа рыларҵәара анаԥшьызгоз аамҭазы, Македониаҟа сныҟәараан, шәара шәуахәама ада иарбан уахәамазаалакь џьара акала ишсыцымхрааз, шәара шәҟны ада џьаргьы сышрыдрымкылаз.
Уимоу Фесалоникаҟа, зныктәи азмырхакәа, ҩынтәгьы ацхыраара сзынашәышьҭит.
Сара уажәы абри сзалацәажәо шәара шәахьтә акы сазыԥшны акәым, сашьҭоуп ишәзеиӷьхаша, шәҽаҩра зламарымажахаша.
Уажәы акы саргәаҟуа сыҟам, сеинҭәылоуп; Епафродит ила исызхаша инамыцхәынгьы исзаашәышьҭит, уи аныҳәарҭаҿ илаҳа-лаҳауа фыҩҵас игәахәоуп, Анцәа изыҳәан иҟарҵо аԥсаҭатә Анцәа гәахәара шинаҭо аиԥш.
Исзылыԥхауа Сынцәа хьӡи-ԥшеи змоу Христос Иисус иҿы шәара ишәыгу-ишәыбзоу зегьы шәԥигалоит.
Нцәас, Абыс иҳамоу шеишықәса хьӡи-ԥшеи имазааит! Амин.
Христос Иисус илыԥха змоу ацқьацәа зегьы асалам ҳазрышәҭ. Асалам шәырҭоит, ишәеихырхәоит абраҟа исыцҟоу аишьцәа.
Асалам шәырҭоит ацқьацәа зегьы, еиҳарак Акьесар иаҳҭынраҿы амаҵура мҩаԥызго.
Иҳақәиҭу Иисус Христос илыԥха-игәыԥха шәарҭ зегьы ишәыцзааит. Амин.
Апостол павел кәаласаа ирзишьҭыз
Анцәа игәаԥхарала Иисус Христос Иапостолра заҭәашьоу Павел, убас аешьа Тимофеи рыҟнытә,
Христос Иисус илыԥха-игәыԥхала Кәаласа иҟоу ацқьацәеи аешьцәа ахаҵаҩцәеи
Аб Анцәа, Иҳақәиҭу Иисус Христос рахьтә лыԥха шәымазааит. Еснагь шәара шәзы ҳныҳәауа, Иҳақәиҭу Иисус Христос Иаб иҭабуп ҳәа иаҳҳәоит,
Избанзар, ҳара ҳҟынӡа иааӡоит Иисус Христос иҿы ишәымоу ахаҵара аӡбахә, ацқьацәа зегьы рышҟа иаашәырԥшуа абзиабаратәы.
Ишәымоу ахаҵареи абзиабареи жәҩан аҿы шәызқәыргәыӷу иахылҵуеит, абри атәы шәарҭ ԥаса аиаша-ҵабырг аҿы, агәырӷьажәаҿ шәазыӡырҩхьан,
Уи аӡбахә адунеи зегьы шамҽханакхьоу аиԥш, шәара шәҟынӡагьы инаӡахьеит, лҵшәалагьы иҿиоит, шәыбжьара иеизҳазыӷьоит, Анцәа илыԥха иабзоураны аиаша-ҵабырг анышәҭааз амш аахыс;
Шәара уи атәы шәаҳаит Епафрас иҟнытә, уи шәара шәыбжьара иаша-ҵабыргла Христос амаҵ изиуеит.
Уи иоуп доуҳала гәырҭәыгас ишәымоу абзиабара аӡбахә ҳазҳәаз.
Раԥхьаӡа акәны шәыӡбахә анҳаҳа инаркны, ҳарҭ есааира шәара шәзы ҳныҳәа-ныԥхьоит, ҳаҳәоит Иара игәаҳәара жәдырразы, зегьы збарҭоу ахшыҩи адоуҳатә ҟәыӷареи шәаҭәеишьаразы.
Аныҳәаԥхьыӡ шәзаҳкуеит шәыԥсҭазаара, шәхымҩаԥгашьа Анцәа иаҳаҭыр иаԥсахарц, иҟашәҵо зегьы рҿы Иара игәы шәақәшәаларц, убри ала лҵшәа шәоуларазы, еиҳа-еиҳа Анцәа шәҽизааигәатәуа, деилкаауа.
Уи ихьӡ-иԥша шәара алаӡара, ачҳара, агәырӷьара шәызҭаша алшара шәнаҭоит,
Аб Анцәа иахьтә иҳамоу ааԥхьара иабзоураны ацқьацәа рҭынха ҳалахәхоит.
Уи ҳара алашьцара зхатәаз адунеи ҳалганы, бзиа иибауа Иара Иԥа Иаҳра ҳалаиргылт,
Ҳара Уи Ишьала ҳҿыхуп, ҳагәнаҳарақәа ҳанажьуп.
Уи уаҩы ибарҭам Анцәа дихаҿроуп, аханатә аахыс иҟазгьы иоуп.
Жәҩани дгьыли рҿы иҟоу зегьы, иаҳбауагьы, иаҳамбауагьы Иара ила иаԥҵахеит: ахадаратә мчра аума, аиҳабыра роума, ачынуаа роума иарбан мчразаалакь Иара ила, Иара изы иаԥҵоуп;
Уи аханатә иҟоу иоуп, Иара ила ауп зегь шгылоу.
Уи Ауахәама ацәеижь дахуп-дахадоуп, лагамҭас иҟоу зегьы дрылагамҭоуп, Иара иоуп иԥсхьоу зегьы рахьтә раԥхьаӡа акәны ибзахаз-игылаз, зегьы рхадараҿы дгыларазы, драԥхьагыларазы:
Избан акәзар Аб дазыразын Уи иҿы зегьы иҭәы-иԥха ихаҭәааны иҟазааразы;
Аџьар иадшьылаз Уи Ишьа иабзоураны, Иара ила идгьылтәугьы ижәҩантәугьы иеиныршәахеит, иеизыразхеит.
Шәарҭ, зны иҟашәҵоз аус бааԥсқәа шәырхырҟьаны, мап шәыцәкын, аӷацәа реиԥш шәыԥхьаӡаны;
Уажәы ицәеижь ала, иԥсрала шәеиниршәеит, Иҿаԥхьа ацқьацәа шәреиԥшны, хара змам шәакәны шәцәыригаразы,
Хадара злоу, лак-ҩакрада, ӷәӷәала шәхаҵараҿы шәшыҟаз аиԥш аҟазаара ауп, сара, Павел, ирыласырҵәо, адунеи зегьы иахьӡо ажәабжь бзиа шәазыразны.
Иахьа сара сеигәырӷьоит шәара саншәыхгәаҟаауа; Христос ихигаз агәаҟрақәа азымхоны иҟазар, сара сгәаҟрақәа рыла сцәеижь хасырҭәаауеит, Иара ицәеижь аҳаҭыр азы, Ауахәама аҳаҭыр азы уи Иара ицәеижь ауп
Анцәа снапы изланиҵаз ала, сара уи самаҵуаҩхеит, исыдиҵеит Иара Иажәа ҵакыс иамоу, излаҟоу ала, џьара акы агмыжькәа ишәызназгаларазы,
Ари амаӡа шеишықәса абиԥарақәас иҟаз зегьы рзы иҵәахын, иҭалаҳан, уажәы Иара ицқьа ила ауаа ирзаатуеит.
Анцәа иҭахын абри ала, шәарҭ, Анцәа Ҵабырг дыззымдыруа шәзы, заҟа маӡа, заҟа беиара ҵәахны иҟоу жәдыруазаарцы: Христос шәара дшәыцҟоуп, хьӡы-ԥшас дшәымоуп.
Ҳара Уи дрылаҳарҵәоит, иҵарала ауаҩы дааӡауа, дырҟәыӷауа: ҳамч-ҳалшара, ҳдырра, ҳхы иаҳархәоит ауаҩытәыҩса акы згым иакәны Христос Иисус иҿы аҟазаара иаҭәахаразы.
Сара абри ахьӡала схы аџьабаа асырбоит, сымч-сылшара ԥысшәоит, ари амч-алшара Иара иахьтә исоуа акы акәны иҟоуп.
Исҭахуп ижәдыруазарц шәара шәзыҳәа исылсыршахьоу закәу, заҟа сшәыхгәаҟхьоу, убас Лаодикиаа, Иераполаа рзы, аӡәырҩы рзы цәеижьла, хаҭа-ԥсаҭала исымбац-сзымбац рзы,
Сара исҭахуп абри рхы-ргәы шьҭнахырц, иарҵарырц, иаадырԥшуа абзиабара еиднакыларц, иарҵауларц Аб Анцәеи Христоси рымаӡа аилкааразы;
Уи ҟәыӷарас, дыррас иҟоу зегьы дрылаҟоуп.
Сара абри атәы зшәасҳәо даҽаӡәы иажәа гьангьашқәа шәыдмырҩашьаразы ауп,
Уажәы убраҟа цәала-жьыла шәара сшәыцымзааит, аха доуҳала сшәыцҟоуп, сеигәырӷьоит шәара шәеидгылара, шәакзаара, Христос ихаҵара ӷәӷәала шәахьазықәгылоу.
Убри аҟнытә Иҳақәиҭу Иисус Христос ихаҵара шшәоуз аиԥш, Иара иҟны шәыҟаз, бзазара, ԥсҭазаара шәымаз,
Шәдац-ԥашә Иара ила ишәырӷәӷәа, шәеизҳа-зыӷьа; ишәдырҵаз, ишьҭышәкааз аҵара еиҳа-еиҳа шәыҩнуҵҟа мчхара аманы иҟалааит, абри аамҭазы ишәхашәмыршҭлан абарҭ зегьы иҭабуп шрызҳәалатәу.
Шәгәышәҽаныз, сашьцәа, Христос идоуҳала акәымкәа, уаҩҵасла, дгьылтәла ишьаҭарку шьоук рымц шәаҿамшәаразы, тәыс шәҟанамҵаразы;
Анцәа Инцәара зегьы, илшара зегьы Уи ицәеижь аҿы мыч рымоуп, иԥсҭазаароуп;
Иара ила шәхыхәхәа шәҭәуп, Уи еиҳабырас иҟоу зегьы, мчхарас иаԥу зегьы дырхадоуп.
Шәарҭ Иара иҿы шәаԥхьатәқәа хсан, аха ихсан доуҳала, Христос иҵара иаҵанакуа ала, уаҩытәыҩсатә напыла, гәнаҳарала зегь раԥхьатәқәа шхырсо аиԥш акәымкәа.
Шәара Уи даныржуаз ӡӡаахрала ицыржыз, ашьҭахь Анцәа илыԥха иабзоураны, хаҵарала Иара зыԥсы ицҭалаз, ицгылаз шәоуп;
Ԥаса шәара шәызлаз агәнаҳарақәа рҿы ԥсҭазаара змамыз, иԥсхьаз, зцәеижь хсара азымдыруаз шәакәын, ԥсабаратәла шәыҟан, аха Иара аԥсцәа рахьтә даниргылоз, шәаргьы шәициргылт, ԥсҭазаара шәиҭеит, шәыгәнаҳарақәа шәанаижьит,
Убри ала ҳара иҳазкыз иԥсыз-иқәҵыз, аара ҳадызҵоз инапылаҩыраз аҵәаӷәа рыхьшьны иаԥихит, убарҭқәа зегьы аџьар иадирҟацалт,
Еиҳабырас, мычрас иҟаз зегьы дрықәыӡбаны, рцәа ԥҽны, рымчра рымхны акгьы иаԥсамкәа иҟаиҵеит, хьымӡӷ диргеит аџьар амч-алшарала Уи хьӡи-ԥшеи змоу аиааира игеит.
Убри аҟнытә ишәфо-ижәжәуа азы, динхаҵаратә ныҳәак аҵыхәала ма асабша иахырҟьаны аӡәымзар аӡәы дшәықәмыӡбааит:
Ари иҟалаша иадыргоуп, иагагоуп, ацәеижь Христос иоуп.
Шәгәышәҽаныз, адәахьала мыцла зҽырҟәымшәышәны, зҽырхааны, Амаалықьцәа реихырхәара иаҿны иҟоу шәыдмырҩашьаразы;
Урҭ зегьы рцәеижь хадас иамаз иалыхәдаахахьеит, уаҟа ауп акны иҟоу ацәеижь ахәҭақәа зегьы ахьеибарку, дара-дара аус ахьеицыруа, Анцәа иҳәахьала иахьеизҳа-зыӷьауа.
Нас абас, адгьылтә гәаҳәарақәа мап рыцәкны, Христос ицыԥсыз шәакәзар, адгьылтә ԥҟарақәа рышҟа шәзыгьыжьуазеи:
Уи уаламкьысын, ани агьама умбан, уи амԥын уқәымлан ҳәа шәзықәгылоузеи,
Иеилабаауа, иқәҵраны иҟоу зегьы ахьынтәаауа аҳәахьеи ауаҩытәыҩса ихациркуа аҵарақәеи рахьтә акәӡами?
Урҭ адәахьала ҟәыӷарак рылоушәа иҟоуп дара рыла ауаҩы иҽхиҩоит, хаҵаҵарала, хӡырымгарала дыҟоушәа уирбоит, ицәеижь ӷәӷәала дацклаԥшуашәа ҟаиҵоит, абарҭқәа зыҟаиҵауа акы иаԥсахандаз, ихәарҭахандаз ҳәа акәӡам ицәеижь арҭәразы ауп.
Абасала, Христос ицгылаз шәакәзар, шәгәы-шәыԥсы ажәҩан иазшәырха Христос Анцәа иарӷьараҿ дахьтәоу ахь.
Шәхәыцрақәа идгьылтәу акәымкәа, ижәҩантәу ирызкыз.
Шәара шәыԥсхьеит, шәыԥсҭазаара Христос ила Анцәа иҿы иҟоуп.
Христос, шәара шәыԥсҭазаара, данылбаауа Иара шәицзаауеит, хьӡи-ԥшеи шәыманы.
Убри аҟнытә иҭашәырха, ишәшьы шәыдгьылтә цәаҩақәа: акалҭбааԥсра, агәымхарақәа, ухы ухаршҭны уцәанырра уҽаҭара, агәнаҳара бааԥсқәа, агәыҳәра абарҭ зегьы ныхамҵахырхәарак иаҩызоуп,
Убарҭ ирылаҟоу, урҭ рыла ҿагылара зуа ахшара Анцәа дырзыӷьашкуеит;
Шәарҭгьы зны урҭқәа шәрызхьаԥшуан, шәрылаҟан, дара шәанрылаз аамҭазы.
Уажәшьҭа наҟ ишәԥырыжәга: агәаӷ, ацәгьоура, амцҳәара, шәҿы иҭыҵуа абызбааԥсра, абызхәаԥсара;
Шәара-шәара амц еибышәымҳәан; ажәытә уаҩ иус-ҳәыс, ишәыз дрызныжьны
Ҳазшаз ихаҿсахьа иашьашәалоу, идырра шьҭызкаауа ауаҩ ҿыц идунеи шәҽеиуатәны ҿыцла шәҽеилашәҳәа,
Уаҟа уаҳа иҟам Абырзен, Иудеи, заԥхьатә хсоу ихсаму ҳәа аилыхра, дыҟам атәымуаҩ, Аскиф, атәы, зых иақәиҭу зегьы Христос иҿы зегьы ирылаҟоуп.
Убри аҟнытә Анцәа иаликааз ацқьацәа, бзиа иибаз шьоук раҳасабала агәыҳалалра, аҟәыӷара, ахыларҟәра, ахачҳара шәыҽреиуашәтә, убарҭ рыла шәҽеилашәҳәа.
Аӡәи-аӡәи шәеибашаҭа, шәгәеизынхарақәа, шәгәалақәа шәыбжьышәх, ишәанеибажь, Христос ишшәанаижьыз аиԥш,
Зегьы раҵкыс иеиӷьуп абзиабара аҽагәылаҳәара, уи акы згымкәа иҟоу ирыҩаӡароуп.
Шәгәы-шәыԥсы рҿы Анцәа идунеи аҳра аманы иҟазааит: шәара зегьы цәеижьк ахәҭақәа шәоуп, шәеизыразны шәыҟазароуп, шәеибаҭахызароуп.
Христос иажәа шәгәаҵа ҟәыӷараны, илашарбаганы иҭазааит, имарымажахааит, ахшыҩрҵаратә шәаналацәажәо, амҩа шәанықәеибаҵо, шәанеилабжьо, Иҳақәиҭу шәиаҭабууа, дҳаракуа, аԥсалмақәа, аныҳәашәақәа, адоуҳашәақәа анышәҳәо.
Иҟашәҵозаалакь, усла аума, ажәала аума Иҳақәиҭу Иисус Христос ихьӡала иҟашәҵала, Иара ила Аб Анцәа шәиаҭабууа.
Аҳәса, ианакәзаалакь шәхацәа ражәа шәацныҟәала, Иҳақәиҭу ила иахәҭаны ишыԥхьаӡо аиԥш;
Ахацәа, шәыҳәса бзиа ижәбала, урҭ рышҟа шәымҽыӷымхан.
Ахшара, еснагь, зегьы рҿы, шәызхылҵыз рҳәатәы шәазыӡырҩла, уи Иҳақәиҭу изыҳәан игәахәоуп.
Абацәа, шәыхшара ргәы иашәмырган, гәырҩа рмоуразы.
Атәцәа, шәаҳцәа рҳәатәы шәахымԥалан, дара ианырбо ргәы аҟаҵаразы, лаԥшхаала ишәыхәаԥшразыҳәа мацара акәымкәа, иҟашәҵо гәык-ԥсыкала иҟашәҵала, Анцәа иҿаԥхьа шәшәаӡыӡауа.
Иҟашәҵозаалакь, шәызҿызаалакь шәхы-шәыԥсы ақәҵаны гәыкала иҟашәҵала, ауааԥсыра ракәымкәа, Иҳақәиҭу изыҟашәҵо ак еиԥш иԥхьаӡаны.
Ижәдыруазааит, ишәаҭәахо аҳамҭақәа шәызҭараны иҟоугьы Иҳақәиҭу шиакәу; избанзар шәара Иҳақәиҭу Христос имаҵ жәуеит.
Иаша-ҵабыргла имныҟәо дарбан уаҩызаалакь, ииашамра иԥнаҟо иоуеит: Уи уаҩ деилихӡом.
Шәарҭ аҳцәа, шәнапаҿы иҟоу атәцәа ишахәҭоу аиԥш, ибзианы, залымдарак аламкәа шәрызныҟәала, хыхь, ажәҩанаҿ, шәаргьы Иҳақәиҭу дышшәымоу ҳасаб азуны.
Есааира шәныҳәала, уи ала ацәа шәҽалышәхла, шәыҽшәырҵарла, иҭабуп шәҳәала.
Шәныҳәала ҳара ҳазгьы, Анцәа ҳажәа ашә акараҳәа иааиртразы, иаҳҳәо ҳҿашәаразы, ԥхьаҟагьы Христос имаӡазы ҳуазҳәаларц убри азы ауп уажәы абраҟа ашьамҭлаҳәқәа зсышьоу,
Исҭахуп, ишсаҭәоу ала убри амаӡа рыласырҵәаларц.
Адәныҟатәқәа шәанрацәажәо аамҭазы аҟәыӷара аашәырԥшла, шәаамҭа шәеиҷаҳала.
Ауаа рацәажәараан шәажәақәа баҩ рылаз, ихәарҭаз, ихатәраз доусы аҭак шишәҭаша дырны ацәажәаразы.
Сара схы-сҵыхәа, сҭагылазаашьа ҳашьа Тихик ишәзеиҭеиҳәап, иаргьы, сара сеиԥш, гәыкала Иҳақәиҭу имаҵ иуеит.
Уи дшәыздәықәысҵеит шәҭагылазаашьатә еиликааразы, шәгәы-шәыԥсы ирҭынчразы.
Иара шәара шәахь днеиуеит Онисим диманы, уи гәыкала иаҳзыҟоу, иҳашьоу аӡә иоуп, шәара шәтәқәа дреиуоуп: урҭ араҟа иҳаԥсҭазаашьоу шәзеиҭарҳәап.
Асалам шәиҭоит Аристарх, уи абра дсыцҭакуп, иара убас Марк, Варнава иаҳәшьаԥа, уи иҵыхәала адҵа шәысҭахьеит: шәара шәҿы днеины дҟалар сасдкылара игымхарц.
Иара убас Иисус, Иуст ҳәа изышьҭоу, убарҭ ракәӡоуп заԥхьатә хсақәоу рахьтә Анцәа Иаҳра иамаҵуцәоу, урҭ гәырҭынчганы исзыҟалеит.
Асалам шәзынаиҭиуеит Иисус Христос имаҵура назыгӡо Епафрас, уи еснагь шәара шәныҳәа-ныԥхьара даҿуп, акы згым шәакәны, Анцәа игәы иахәаша аҟаҵара иазхиоу уааны шәҟаларазы.
Сара шаҳаҭс самоуп шәара шәзы, Лаодикиаа рзы, Иераполь иҟоу ҳашьцәа рзы заҟа ихы аџьабаа аирбо, заҟа шәыгәцаракны шәимоу.
Асалам шәырҭоит гәы цаҳә-цаҳәла ҳаззыҟоу аҳақьым Лука, иара убас Димас.
Асалам рышәҭа Лаодикиа иҟоу ҳашьцәа, Нимфан, убас уи иҩнаҭаҿтәи ауахәама иаҵанакуа.
Шәара шәҿы абри ашәҟәы ианаԥхьалакь ашьҭахь, адҵа ҟашәҵа Лаодикиаҟа ирышьҭразы, убратәи ауахәамаҿгьы иаԥхьаразы; шәарҭгьы Лаодикиантәи ишәоуа шәаԥхьа.
Архип исызиашәҳәа: иудыруаз Иҳақәиҭу иҿы иудукылаз амаҵура анагӡара шаҭаху.
Сара, Павел, ишәысҭо абри асалам хаҭаԥсаҭала снапы аҵазыҩуеит. Исышьоу ашьамҭлаҳәқәа шәхашәмыршҭын. Шәарҭ зегьы лыԥха шәымазааит. Амин.
Апостол павел фессалоникаа ирзишьҭыз актәи
Павели, Силуани, Тимофеии рахьтә Аб Анцәеи Иҳақәиҭу Иисус Христоси рҿы иҟоу Фессалоникаҿтәи ауахәамахь: Аб Анцәа, Иҳақәиҭу Иисус Христос рылыԥха-ргәыԥха, разыразра шәымазааит.
Ҳара ҳныҳәарақәа раан ианакәзаалакь шәаҳгәалаҳаршәоит, шәара шәзы Анцәа ҳиҳәоит, иҭабуп ҳәагьы иаҳҳәоит,
Есааира ҳалацәажәоит ишәымоу ахаҵара, абзиабара ртәы, урҭ рыхьӡала ижәбо аџьабаа, Аб Анцәа иҿаԥхьа Иҳақәиҭу Иисус Христос иахь ишәымоу нарха змоу агәыӷра,
Иаадыруеит, ҳашьцәа, Анцәа гәы цаҳә-цаҳәла бзиа шәшибаз, шәшаликааз;
Ишәылаҳарҵәоз ҳгәырӷьаҿҳәаша жәабжь ажәа мацарала акәым ишеибарку, уи аҿы иҟоуп амч-алшара, Адоуҳа Цқьа; абарҭқәа ртәы дырҵабыргуеит шәара шәҿы ҳаныҟаз изныкымкәа шәызлаҳарԥшуаз адыргақәа, амбатәқәа.
Шәарҭгьы ҳара шәаҳҿыԥшит, Иҳақәиҭу шәиҿыԥшит, избанзар уи иажәа агәаҟра дуқәеи ауадаҩрақәеи шәышрылагылаз Аԥсы Цқьа ишәаҭәеишьаз агәырӷьара ацны ишәдышәкылт.
Убри аҟнытә ҿырԥштәык шәаҩызахеит Македониеи Ахаиеи ирыланхо, ахаҵара змоу ауааԥсыра зегьы рзы.
Иҳақәиҭу игәырӷьаҿҳәаша жәабжь шәара шәахьтә Македониеи Ахаиеи рымацара рҿы акәымкәа, зегьынџьара инарҭбааны рыларҵәара иаҿуп, Анцәа иахь ишәымоу ахаҵара аӡбахә аҳәаха реибаҭом, убри аҟнытә ҳарҭ ҳәатә ҳамам,
Ирылацәажәоит шәара шәҿы ҳнеира иалҵшәахаз, убри ашьҭахь аныхақәа шәшырԥырҵыз, зыԥсҭоу Анцәа ииаша-ҵабырг шазхашәҵаз, Анцәа имаҵ аура шәшазыразхаз,
Убас Анцәа Иԥа Иисус ажәҩан ахьтә илбаара, игылараны иҟоу аӡбарамш аҽны Иисус ҳаиқәирхоит ҳәа иҳамоу агәыӷра шәшазыԥшу.
Сашьцәа, ижәдыруеит шәара шәахь ҳнеира, убра ҳаҟазаара амала баша ибжьаӡыз ак шакәым.
Ҳара Филипп ҳаныҟаз ҳлазырҟәыз, иахәҭамыз акыр гәаҟрақәа, хаԥсырацәгьақәа ҳрықәшәеит, аха шәыбжьара гәаҳәара дула Анцәа игәырӷьажәа амаҵ злаҳаулашаз алшара ҳаиҭеит.
Ҳарҭ ирылаҳарҵәо аҵара рҩашьарак, хәашьрак, ҩысҭаарак аҵаны ҳәа иҟаӡам;
Анцәа иаликааз уааҵас, убарҭ раҳасабала, ажәабжь бзиа уазҳәара азаауеит; ауаа ракәым ҳара згәыҟаҵара ҳашьҭоу ҳгәыҳаԥсы ԥызшәо Анцәа иоуп.
Шәара ижәдыруеит ҳгәы иҭам, ҳхы иҭам ала, ҩ-хаҿрала, ҿагәыбзыӷрала иҟоу ҳреиуам, феидак ахьҳарҳара ҳәа ҳдәықәым: Анцәа дшаҳаҭуп!
Шәара шәахьтә, мамзаргьы даҽа шьоукы рҟнытә, ауаҩытәыҩса иахьтә иаауа ахьӡ-аԥша аиура ҳашьҭам.
Христос Иапостолцәа ҳакәны ҳазлаҟоу ала, ҳарбо-ҳраҳауа ҳхы ҳҩаханы ҳныҟәаларгьы ауан, аха шәыҩнуҵҟа ҳаԥсы ӡаны ҳаҟан, анаӡӡеи агәыԥҳәы зҿалҵо асаби дышихӡыӡаауа аиԥш, ҳшәыхӡыӡаауан.
Ҳара убасҟак бзиа шәаҳбоит, Анцәа игәырӷьажәа шәаҭәашьара мацара акәымкәа, ҳхы-ҳаԥсы шәыхҭнаҳҵартә аиԥш.
Шәарҭ, ҳашьцәа, ишәгәалашәоит, изакәытә џьабааз уахиҽни ҳазҵаз, изакәытә гәаҟрақәааз иаҳхаагоз, џьара уадаҩрак шәаламҵакәа Анцәа игәырӷьажәа рылаҳарҵәаларазы.
Шәара шәеиԥш, Анцәагьы дшаҳаҭын, шәыбжьара ҳаныҟаз ахаҵацәа рҿаԥхьа цқьашәқьарала ҳхы шымҩаԥаҳгоз, иашаҵабыргла ҳшыҟаз;
Шәарҭ хаҭа-хаҭала ижәдыруеит аб ихшара дшырзыҟоу аиԥш акәын усҟан ҳшышәзыҟаз;
Ҳарҭ ҳшәыҳәон-ҳшәашьапкуан, агәра шәҳаргон Заҳрахьы, зыхьӡ-зыԥшахьы ишәыԥхьаз Анцәа ишиаҭәоу аиԥш шәхы аашәырԥшразы.
Ҳара ҳахьтә ишәаҳаз Анцәа иажәа, ауаҩытәыҩса ихы иҭҳәаау ак еиԥш акәымкәа, ишәыдышкәылт иара шыҟаз аиԥш, Анцәа иитәу, ахаҵара змоу анырра ӷәӷәа шәызҭо ажәаны убри азы ҵыхәаԥҵәарада Анцәа иҭабуп ҳәа иаҳҳәоит.
Шәарҭ, ҳашьцәа, Христос Иисус ихаҵара змоу Иудеиа иҟоу ауахәамақәа шәырҿыԥшит, Иудеиаа урҭ ишрызныҟәаз аиԥш, шәара шәызланхо ауааԥсырагьы хаԥсырацәгьа шәзааргеит,
Урҭ Иҳақәиҭу Иисус дыршьит, аԥааимбарцәа ндырҵәеит, ҳара ҳрылырцеит, Анцәа игәы иахәаша иашьҭам, ауааԥсыра ирҿагылоуп,
Избанзар урҭ ирҭахым Анцәа Ҵабырг дыззымдыруа аиқәырхара иазку ажәабжь рылаҳарҵәаразы, убри ала урҭ ирымоу агәнаҳа ацырҵоит, аха, абар, аԥсахеибакра аамҭа ааскьоит.
Сашьцәа, шәареи ҳареи аамҭа кьаҿк аҩнуҵҟа, гәыла-ԥсыла акәымкәа, цәеижьла ҳаиҟәыганы ҳаҟан, убри аҟнытә иҳалшоз зегьы ҟаҳҵон шәаҳбаразы.
Убри азы ҳарҭ, хаҭала сара, Павел, изныкымкәа шәара шәахь сҿынасхахьан, аха аҩысҭаа дысԥырхаган, исынаиргӡомызт;
Дызусҭада гәыӷырҭас, гәырӷьарас иҳамоу, ҳабзырӡы иагәыргьыну? Шәара шәакәӡами ус еиԥш иҟоу Иҳақәиҭу Иисус Христос илбаамҭазы?
Избанзар шәарҭ хьӡы-ԥшас, ргәырӷьагас шәҳамоуп.
Шәара шәахь анеира азыԥшра уаҳа ианҳалымша, иаҳаӡбеит Афина ҳхала ҳаанхаразы,
Христос игәырӷьажәа рыларҵәараҿ иҳавагыло ҳашьа, Анцәа имаҵуҩы Тимофеи шәара шәышҟа амҩа дықәаҳҵеит, ишәымоу ахаҵара шәгәы азҭеиҵаразы, шәхы-шәгәы шьҭихразы;
Иҟоу ауадаҩрақәа ирыхҟьаны шәыҩнуҵҟа лак-ҩакра, лахьеиқәра цәырымҵразы; урҭ ауадаҩрақәа, ишыжәдыруа аиԥш, еснагь иҳацу роуп.
Шәара шәҿы ҳаныҟаз, ҳанеибабоз аамҭазы, шәгәышәҽанаҳҵон иаҳзыԥшу агәаҟрақәа рзы, ишыжәдыруа, убас егьыҟалеит.
Абри аҩыза аҭагылазаашьа иахҟьаны, уаҳа лшара анысмоу, ишәыдышәкылаз ахаҵара ахабар аилкааразы уи шәара шәахь днасышьҭит: сшәон шәырҩашьара, шәхыхра иашьҭаз ишәымоу ахаҵара аҵыхәа ԥырҵәар ҳәа усҟан ҳара ҳџьабаақәа башахон, аӡы иагон.
Аха шәара шәахьтә ихынҳәыз Тимофеи ишәымоу ахаҵареи иаашәырԥшуа абзиабареи ирызкны ажәабжь бзиақәа ҳзааигеит, иаҳзеиҭеиҳәеит еснагь гәахәарала ҳшышәгәалашәо, ҳбара шәшазгәышьуа, ҳарҭгьы иара убас ауп шәбара шаҳҭаху.
Абри ашьҭахь, ҳашьцәа, иагьа гәырҩа ҳамазаргьы, иагьа лымшара ҳҭагылазаргьы, ахаҵара ишәымоу азы ҳгәы шәызҭынчхеит,
Уажәшьҭа ҳаргьы ԥсҭазаара ҳауит Иҳақәиҭу иҟны ӷәӷәала шәышгылоу анеилаҳкаа.
Иҳаздырам иҳашәҭо абри агәырӷьара аҭакс Анцәа изыҟаҳҵара, иҭабуп ҳәа шиаҳҳәара, шәара ишәызкны Ҳанцәа иҿы иҳауа абри агәахәазы.
Ҳара иахьеи-уахеи, ҵыхәаԥҵәарада, Анцәа ҳиҳәоит, ҳиашьапкуеит шәареи ҳареи ҳаибабаразы, шәхаҵара иагу-иабзоу иҵегьы џьара акала ахарҭәааразы.
Ҳара Ҳанцәа Ихаҭа, Ҳаб, убас Иҳақәиҭу Иисус Христос шәара шәахь ҳамҩа дырхааит.
Шәара-шәара шәыбжьара, шәызлоу рыбжьара Иҳақәиҭу шәышҟа иҳамоу абзиабара аҩыза шәаҭәеишьааит,
Иҳақәиҭу Иисус Христос ицқьацәа зегьы иманы данылбаауа амш аҽны, ҳара Ҳаб Анцәа иҿаԥхьа гәнаҳа шәымамкәа, шәыӷәӷәаӡа, шәыцқьашәқьаӡа шәцәырҵразы. Амин.
Уажәшьҭа, сашьцәа, Христос Иисус ила сшәыҳәоит, Анцәа иҿаԥхьа шәхы шымҩаԥыжәгалаша, игәы иахәаша шыҟашәҵалаша ҳәа ишәҳарҵаз, ҳара ҳахьтә ишәыдышәкылаз ала шәныҟәаларц еизҳа-зыӷьара шәоуразы.
Шәара ижәдыруеит Иҳақәиҭу Иисус иҳәахьала ишәаҳҭоз абжьгарақәа ртәы.
Анцәа иҭахуп аханатә ацқьацәа шәреиуаны, шәытарак шәнымкәа шәыҟазааразы, акалҭбааԥсра, ахымҩаԥгашьа лаҟә шәҽацәышәыхьчаразы;
Шәара шәахьтә дарбанзаалакь илшозароуп ицәеижь иҳаԥшьа аҳаҭыр ақәҵара, иԥшьоу ак еиԥш ахылаԥшра.
Шәцәаныррақәа ԥыжәара рышәымҭан, Анцәа Ҵабырг дыззымдыруа ишрыхьуа аиԥш;
Дарбанзаалакь феидак, ԥгалак соуеит ҳәа цәгьарак, бааԥсрак иашьа иҵаимгалааит, избан акәзар уаанӡагьы ишшәаҳҳәахьаз, ишҳарҵабыргхьаз аиԥш, Иҳақәиҭу убарҭқәа зегьы рзы дшьауҩуп.
Анцәа амыцқьарахь акәым дахьҳаԥхьаз, ацқьарахь ауп.
Аҳәатәхаҵара злам зҳәатәы хеимҵо ауааԥсыра ракәым, Адоуҳа Цқьа ҳазҭаз Анцәа иоуп.
Сгәы иаанагоит еишьаралатәи абзиабара иазкны уаҳа акгьы ҩтәым ҳәа, аӡәи-аӡәи бзиа шәшеибабалаша акәзар, уи атәы Анцәа ишәирҵахьеит.
Ҳара иаадыруеит Македониа иҟоу аишьцәа зегьы абас еиԥш иҟоу бзиабарала шәшырзыҟоу. Исҭахуп, сашьцәа, иҵегьы қәҿиара шәыманы шәхы аашәырԥшразы,
Ҭынч ԥсҭазаарала, бзиарала шәыҟазааразы, доусы иус даҿызарц, махәҿала аус шәуазарц, уи атәы шшәабжьаҳгахьоу аиԥш.
Шәынҭыҵ иҟоу ҳаҭырла шәрызныҟәа, аӡәы шәихьыԥшны, акы шәазгәаҟуа шәхы ҟашәымҵан;
Сашьцәа, исҭахуп зыԥсҭазаара иалҵхьоу ирызкны иҟоу шәеилсыркааразы, гәыӷрада иҟоу ауаа шыгәырҩо шәмгәырҩаларазы.
Ҳара Иисус дшыԥсыз, ҩаԥхьа иԥсы шҭалаз, дышгылаз агәра ҳгозар, агәра ҳгоит Анцәа Иисус иҿы иԥсхьоугьы рыԥсы шҭеиҵо, иширгыло.
Абри атәы Иҳақәиҭу иажәала иаҳҳәоит, ҳарҭ, Иҳақәиҭу илбаара аҽнынӡа иҟоу, иԥсхьоу ргәырҽанҵара ҳалагом.
Иҳақәиҭу Ихаҭа ажәҩан ахьтә дылбаауеит Анцәа ибыкь иахылҵуа абжьы ӷәӷәа иаҩызоу ибжьала Амаалықь хада абри атәы анрылеиҳәалакь, убасҟан, зегьы раԥхьаӡа, Христос ихаҵара зманы иԥсыз зегьы гылоит.
Абри ашьҭахь, ҳара, зыԥсы ҭаны инхаз, ԥсҭҳәала ажәҩан ахь ҳхагалахоит, урҭ ҳрыцлоит, Иҳақәиҭу иҟны ҳнеиуеит, убринахыс Иҳақәиҭуи ҳареи наӡаӡа ҳаицыҟалоит.
Абарҭ ажәақәа рыла аӡәи-аӡәи шәыгәқәа еибажьжьала.
Сашьцәа, аамҭеи аҿҳәареи рылацәажәара аҭахны иҟам,
Избанзар шәарҭ иаша-ҵабыргла ижәдыруеит Иҳақәиҭу имш, ҵхагәазы идәықәу аӷьыч иеиԥш, иааираны ишыҟоу.
Ауаа аҭынчреи ашәарҭадареи аӡбахә шрымоу, еимгеимцарак аҩнуҵҟа, уаӷеимшхархоит; ахшароура иақәызкуа аԥҳәыс лаамҭа анааилакь, лхьаа дшаргәаҟуа аиԥш, митәеиқәаҵәарахоит, убасҟан аӡәымзар аӡәгьы аҭахара дзацәцараны дыҟам.
Аха шәарҭ, сашьцәа, алашьцара ихәыҵаку шәакәым ари амш, аӷьыч дышцәырҵуа аиԥш, ишәызцәырымҟьаразы.
Шәара зегьы алашареи амши шәрыхшароуп: ҳарҭ аҵхи алашьцара еиқәыцәашьи ҳрыхшарам.
Убри аҟнытә ацәа ҳҽаҳамҭап, егьырҭ реиԥш, ҳгәы аҟәышра ҳамаз, ҳгәыҳҽаныз.
Ицәоу уахынла ицәоуп, аҩыжәра зҽазҭоугьы уахынла.
Аха ҳара амш иахшароу ҳакәзар, иахәҭоу ахымҩаԥгашьа ҳхаҳмыршҭып: ахаҵареи абзиабареи ҳзыхьчо кәылӡҵас иаҳшәаҳҵап, ҳхы зыхьчо хаҵатәык аҳасабала агәыӷра-еиқәырхага ҳхаҳҵап,
Избанзар Анцәа иԥсахеибакра амш аҽны аҭахара ҳзаԥимҵеит ҳаиқәирхоит Иҳақәиҭу Иисус Христос ила,
Уи ҳара даҳхыԥсааит, ихы ҳақәиҵеит, ҳҷаԥшьоз ҳамҷаԥшьоз, ҳацәаз-ҳацәамыз наӡаӡа Иара ҳицҟалоит.
Убри аҟнытә аӡәи-аӡәи шәеизыӡырҩла, шәеилабжьала, еснагь ишыҟашәҵало аиԥш.
Сашьцәа, сшәыҳәоит аџьабаа хьанҭа иаҵоу, Иҳақәиҭу иҟны ԥхьагылацәас ишәымоу, шәымҩақәызҵо ауаа ҳаҭыр рықәышәҵаларц азы.
Урҭ рахь шәыбзиабара аашәырԥшла имҩаԥырго русқәа рзы; шәара-шәара шәеизыразыз.
Ҳшәыҳәоит, ҳашьцәа, аҳәатәхамҵацәа аҳәатәхаҵара иазаажәгала, зхаҵара кәадоу рхы-ргәы азыҟашәҵала, шәрабжьала, лшара змам, аԥсыҽқәа, гәыгәҭышәмыжьын, зегьы рышҟа ахачҳара аашәырԥшла.
Шәгәышәҽаныз, ацәгьара ҟазҵаз цәгьарала изымныҟәаразы, есааира абзиара рымҩаԥгара, рыҟаҵара шәашьҭаз шәара-шәара шәыбжьара, убас зегьы рзы.
Еснагь шәгәырӷьала.
Шәааҟәымҵӡакәа шәныҳәала.
Зегьы рзы иҭабуп шәҳәала: абас ауп Анцәа игәаҳәара шыҟоу Христос Иисус изыразу шәзы.
Шәдоуҳа еихәлашәмырцәан.
Аԥааимбарра тәамбарала шәазымныҟәан.
Зегь ԥышәшәала иеиӷьу алышәхла.
Иарбан цәгьаразаалакь шәхы ацәышәыхьча.
Аҭынчра Ианцәахәу ихаҭа илыԥха лаша нагӡаны ишәоуааит, шәхы-шәыԥсы, шәдоуҳа, шәцәеижь Иҳақәиҭу Иисус Христос данаауа амш аҽны шәытара рымамкәа иԥыжәгалааит.
Ааԥхьара Шәызҭаз шәзықәиргәыӷыз наигӡоит.
Ҳашьцәа! шәныҳәала ҳара ҳзы.
Аишьцәа асалам рышәҭа, иԥшьоу гәыӡрак аҳасабала.
Иҳақәиҭу ила сшәыҳәауа ишәыдысҵоит абри ашәҟәы аишьцәа ахаҵаҩцәа шәырзаԥхьаразы.
Иҳақәиҭу Иисус Христос илыԥха шәымазааит. Амин.
Апостол павел фессалоникаа ирзишьҭыз аҩбатәи
Павели, Силуани, Тимофеии рҟнытә Ҳаб Анцәеи Иҳақәиҭу Иисус Христоси рхаҵара змоу Фессалоникаҿтәи ауахәамахь:
Ҳаб Анцәеи Иҳақәиҭу Иисус Христоси рылԥха-ргәыԥха, аизыразра шәымазааит.
Ҳашьцәа, шәара шәзы иаша-ҵабыргла Анцәа ҳиҳәоит, ишәымоу ахаҵара еиҳа-еиҳа иахьшәырҵауло азы, шәара-шәара ишәыбжьоу абзиабара иахьеизҳа-зыӷьауазы.
Шәыԥхаҵауа иахьшәышьҭоу шәзындырио агәаҟрақәа, ишәԥыло ауадаҩрақәа раан иаашәырԥшуа ахачҳара, ишәымоу ахаҵара рыӡбахә Анцәа иуахәамақәа рҿы гәадурала ҳрылацәажәоит,
Убарҭ зегьы шаҳаҭра руеит Анцәа иӡбара ииаша-ҵыбргу ӡбараны ишыҟоу, аҵыхәтәан шәарҭ, абасҟак гәырҩа-гәаҟра зхызгахьоу, Анцәа Иаҳра шшәаҭәашьахо азы.
Анцәа ииаша-ҵабыргу иакәны дызлаҟоу ала, убарҭқәа шәрықәзыршәоз, шәзыргәаҟуаз гәырҩа-гәаҟра рыгирхом, дрықәыӡбоит.
Шәара, убарҭ зҿагылаз, зцәа ԥырҽуаз, ҳара ҳаиԥш аԥсҭазаара бзиара шәоуеит, ари ҟалоит Иҳақәиҭу Иисус имч-илшара амаҵ зуа Амаалықьцәа иманы,
Амца-лашара ацыԥхь ицарыддуа, дагәылагыланы, жәҩан ахьтә данылбаауа амш аҽны Анцәа идырра-иеилкаара мап ацәызкыз, Иҳақәиҭу Иисус Христос игәырӷьажәа иазымӡырҩуаз, издыдзымкылоз данырҭаауа аамҭазы,
Урҭ зегьы ахьырхәхоит, наӡаӡатәи аҭахара рзыԥҵәахоит Иҳақәиҭу ихьӡ-иԥша, имч-илшара ду ала.
Ари наӡоит Иара данылбаауа амш аҽны, иуаажәлар цқьа рыбжьара, ихаҵара змоу зегьы рҿы хьӡи-ԥшеи иоуразы; убас шәара шәыбжьарагьы, избан акәзар ҳара ҳагәра жәгеит, шаҳаҭс ҳазмаз, ишәылаҳарҵәоз азхашәҵеит.
Абарҭқәа абас шакәхо гәынкыланы, ҳарҭ иахьеи-уахеи шәара шәзы Анцәа ҳиҳәоит, ҳиашьапкуеит ишәымоу ааԥхьара шәшаԥсоу ибарҭахаразы, ишәаҭәеишьаз ахаҵара имчхарала аҵыхәтәанынӡа дазхазҵо реиқәырхара аналыршахо аамҭанӡа инеигӡаразы.
Ҳара есааира ҳныҳәа-ныԥхьоит Иҳақәиҭу Иисус Христос ихьӡ шәара шәҿы хьӡи-ԥшеи агымзааразы, шәаргьы убас Иара иҟны хьыӡла-ԥшала шәыҟазааразы ҳара Ҳанцәеи Иҳақәиҭу Иисус Христоси рылԥхала.
Иҳақәиҭу Иисус Христос иаареи ицҟазаареи ирызкны, ҳашьцәа, иҟоу шәдыруазааразы ҳшәыҳәоит,
Изаҟаразаалакь агәра шәымган Христос иаарамш гылахьоушәа ажәала, шәҟәыла ирыладырҵәо, абри иазкны ҳара иаҳҩыз акы ыҟоушәа ирҳәауа.
Шәгәышәҽаныз, абри аҵыхәала аӡәы шәимырҩашьаразы: абри амш гылараны иҟаӡам иҭахараны иҟоу ауаҩы ила Анцәа мап ицәкхаанӡа, убри ауаҩы, аҭахара аԥа, иҿаҿаӡа зегьы дырбартәдраҳартә даартхаанӡа.
Уи еиҳа-еиҳа ицқьоу, иԥшьоу, Инцәатәу зегьы дырҿагыло далагоит, уимоу Анцәа ицқьа ҭыԥ аҿы, аԥшьаныҳәарҭаҿ иҭыԥ ааникылоит, сара соуп Нцәас иҟоу ҳәа ихы иазҳәауа.
Ишәгәаламшәаӡои мшәан, шәара шәҿы саныҟаз абри атәы сшалацәажәоз?
Уажәшьҭа шәара ижәдыруеит уи днызкылауа макьана иаамҭа мааицт, иҽааимыртыцт.
Маӡала зыҽҭаҳәҳәа, зхы ҵәахны иҟоу амч-алшареи абри азакәандареи русура иалагахьеит, амала макьана урҭ ааныкла-аанкылауа иаазго ус еиԥш ала иргәагәоит, ҳабжьарахьтә иҳалгахаанӡа.
Убасҟан азакәанхымхәыц аргама иҽхитуеит; аха убри аамҭазы Иҳақәиҭу Иисус зныктәи иқәыԥсычҳарала фақьла имч-илшара ицәирӡуеит, Илбаарала дҭаирхоит,
Азакәанхымхәыц ицәырҵра аҩысҭаа иалиршо акы ауп, мчылшара дула абри дазааԥсоит, амц дыргақәа, амц-лаԥшхырԥагақәа ихы иархәауа.
Урҭ иаарласны ауаа шьақәырҟьо иалагоит, аиаша-ҵабырг иацәхьаҵыз, уи ала ахеиқәырхара мап ацәызкыз зегьы абарҭқәа еиҿызкаауа идгылоит.
Анцәа убас еиԥш иҟоу ауаа рымц агәра зларгаша, излаирҩашьаша риҭоит
Аиаша-ҵабырг иаԥырҵны наӡаӡа амц ашҟа, амцҳәарахь ииасыз ауааԥсыра аӡбара амш ангыло аамҭазы ирықәыӡбахарц, иҭахарц азы.
Ҳара еснагь шәара шәзы Анцәа иҭабуп ҳәа иаҳҳәалароуп, Иҳақәиҭу илыԥха змоу сашьцәа, избанзар Уи аханатә шәыцқьашәқьаны шәҟазҵоз Адоуҳаи ахаҵара рымҩалеи еиқәхараны иҟоу шьоук шәакәны шәалихит
Уи абри ашҟа дшәыԥхьеит ажәабжь бзиа аншәылаҳарҵәоз аамҭазы, Иҳақәиҭу Иисус Христос ихьӡ-иԥша, илыԥха-игәыԥха шәоуразы.
Убри аҟнытә, ҳашьцәа, уаз ажәала, шәҟәыла ишәылаҳарҵәоз аҵара ӷәӷәала шәазгылаз, агәра азхашәҵала.
Иҳақәиҭу Иисус Христоси ҳара бзиа ҳазбо, лыԥха ҳазҭо, гәыӷрала ҳгәалаҟара шьҭызхуа Аб Анцәеи
Шәгәы-шәыԥсы дырраҳаҭааит, шәдырӷәӷәааит, ибзиоу ажәеи ауси шәаҭәаршьааит.
Иара абри аамҭазы, ҳашьцәа, ҳазлашәыҳәо ҳара ҳзыҳәа шәныҳәала, Иҳақәиҭу иажәа еиҳа-еиҳа ауаа ирылаҳарҵәаразы, урҭ ргәы-рыԥсы атҟәаразы, шәара шәхы-шәгәы шатҟәаз аиԥш.
Шәныҳәала, зус-зҳәыс еиҿкаам ауаа, ауаа гызмалқәа ҳарцәыхьчахаларц азы: избанзар ахаҵара змоу рахьтә зхаҵара ԥсыҽу маҷҩым.
Аха Иҳақәиҭу еснагь иаша-ҵабыргла дыҟоуп, уи шәара агызмал шәицәихьчоит.
Ҳара агәра ҳгоит аханатә Иҳақәиҭу иҿы шәшыҟоу, шәнапы ианаҳҵаз аус шынашәыгӡо.
Иҳақәиҭу шәгәы-шәыԥсы Анцәа ибзиабарала ирҭәааит, Христос ихачҳара шәаҭәеишьааит.
Ҳашьцәа, Иҳақәиҭу Иисус Христос ихьӡала ишәыдаҳҵоит: ишәылаҳарҵәоз, ҳара ҳахьтә ишәоуз ахаҵарамҩа иқәымныҟәо, ираҳахьоу акала зхы мҩаԥызго аишьцәа хара шәырԥырҵ,
Избанзар шәара шәхаҭақәа ижәдыруеит ҳара ҳҿыԥшра шшәыхәҭоу, шәара шәҿы ҳаныҟаз аамҭазгьы ауаа зыргәамҵуа ала ҳхы мҩаԥаҳгомызт.
Усҟан аӡәгьы иҿы амала баша ача ҳфомызт, иахьеи-уахеи аусура ҳаҿын, уадаҩс аӡәы ҳаимоуразы,
Ҳара абас ҳныҟәон шәара шәахьтә ацхырааратә зин алшара анҳамаз аамҭазгьы, ҿырԥштәыс ҳашәзыҟаларазы,
Шәара шәҿы ҳаныҟаз ԥҟараны ишәзынҳажьит: акрура зҭахым акрифом.
Аха, излаҳаҳауа ала, шәара шәыбжьара шьоукы ишахәҭам рхы мҩаԥыргоит, уск руӡом, амала баша еилаҩеиласуеит.
Иҳақәиҭу Иисус Христос ихьӡала абас еиԥш иҟоу ауаа рхы зланыҟәыргаша, рчахә злароуша аусура рабжьаҳгоит.
Шәара шәхаҭақәа шәакәзар, ҳашьцәа, аус бзиа аныҟашәҵо аамҭазы, лахьеиқәра шәымамыз.
Абри ашәҟәы аҿы ишәзаҳаҩуа ақәныҟәара зҭахым ауаҩы дазгәашәҭ, далышәкаа иҿцаара шәаҟәыҵ, ихымҩаԥгашьа дацәыԥхашьаразы.
Аха убри аамҭазгьы уи ӷас дҟашәымҵан, еишьаҵас шәилабжьа.
Аизыразра Ирықәиҭу ихаҭа зегьынџьара, зегьы рҿы, бзиарала аҟазаара шәаҭәеишьааит!
Сара, Павел, иҟасҵо абарҭ асаламҭирақәа снапала ианысҵоит, ари изыҩуа ашәҟәқәа зегьы рҿы дыргак аҳасабала иҟасҵоит; исыҩуеит абас:
Шәарҭ зегьы Иҳақәиҭу Иисус Христос илыԥха-игәыԥха шәымазааит. Амин.
Апостол павел тимофеи изишьҭыз Актәи
Павел, Иисус Христос Иапостол, ҳара Ҳанцәа, Ҳаиқәырхаҩ, Иҳақәиҭу Иисус Христос ҳгәыӷырҭа ила иааԥхьоу:
Схаҵараҿы хшара иашас, ԥа иашас исымоу Тимофеи: Ҳаб Анцәеи Иҳақәиҭу Иисус Христоси рахьтә алыԥха-агәыԥха, хирла аҟазаара уаҭәазааит.
Македониаҟа сҿанынасхоз ишуасҳәахьаз аиԥш, угәуҽанысҵоит: Ефес уаанха, убраҟа амц-ҵара рылазырҵәо еиԥхьырҟәҟәаала, иаанкылала,
Рхы иҭырҳәаауа иҟам-инымқәа, иааҟәымҵӡакәа идыртытуа, иеиқәырыԥхьаӡо рабшьҭратә ҭоурыхқәа рылацәажәарақәа ирҟәаҵразы: урҭ аимак-аиҿак дуқәа дырҿиоит, ахаҵара рыларҵәаразы Анцәа иҟаиҵо амҩақәҵара ацынхәрас.
Ҳара ирылаҳарҵәо ахықәкы: агәи-аԥси ирхылҵуа бзиабароуп, гәыбылрала, хԥара злам хаҵарала иҳәаақәҵоуп,
Шьоукы-шьоук абарҭ зегьы ирԥырҵны, рызқәа реиарханы, иҟам-инымқәа ирылацәажәоит,
Урҭ ирҭахуп азакәанԥҟара дзырҵо рҵаҩцәаны иҟазарц, аха дара рхаҭақәа излацәажәо, ишьақәдырӷәӷәо рхы-рҵыхәа ахьцо, ирыҵаркуа рыздыруам.
Ҳара иаадыруеит азакәан шыбзиоу, ишыразу, азакәанԥҟара ишаҵанакуа ала ухы иаурхәозар,
Иаадыруеит азакәан заԥҵоу уи еилазымго ауаа иашақәа рзы шакәым уи аԥуп иара еилазго, ауаа хыла-гәыла еилазҵо рзы, агәнаҳа иаҵоу рзы, зани заби рахь знапы шьҭызхуа рзы, ауаа зшьуа рзы,
Зкалҭ бааԥсу рзы, ахацәа иреиҽырбо, ирызгәышьуа ахацәа рзы, ауаа зӷьычуа рзы, амцҳәаҩцәа рзы, амц-шаҳаҭцәа рзы, иара убас акыр иаԥсаны иҟоу, ихәарҭоу аҵара иаҿагылоу зегьы рзы,
Уи аҵара, агәырӷьаҿҳәаша жәабжь, рыларҵәара насыԥ-шара змоу Анцәа игәаҳәарала исаҭәашьан.
Мчы-лшарас иҟоу зегьы сызҭауа, Иҳақәиҭу Христос Иисус иҭабуп ҳәа иасҳәоит ииаша-ҵабыргу аӡәы ҳәа сыԥхьаӡаны, имаҵ аура ахьсаҭәеишьаз,
Избанзар уаанӡа зны ахаҵара змаз сырџьон, иԥхарсуа исыман, сырзыӷьашкын, аха урҭ санажьын: ус аиԥш ала сныҟәон сымдырра, сеилымгара ирыхҟьаны.
Иҳақәиҭу илыԥха-игәаԥха акәзар, Христос Иисус дызлаҟоу беиарала, марымажарала исҭааит, Иара Христос Иисус иахь исымоу агәыбылра иабзоураны.
Ииашоу, зыдкылара иаԥсоу ажәоуп Христос Иисус абри адунеи аҟны дцәырҵит агәнаҳа змоу реиқәырхаразы ҳәа аҳәара, сара убарҭ, гәнаҳа змоу, ираԥхьатәиу соуп.
Иара убри азоуп сара абас еиԥш иҟаз ала лыԥха зсыҭаз, Иисус Христос гәнаҳа змоу ираԥхьагылаз сыла ҳәаа змам ичҳара ааирԥшразы, абри збарҭаз ауаа сара исҿыԥшны, наӡаӡатәи аԥсҭазаара аиура алдыршаразы.
Наунагӡа хьӡи-ԥшеи имазааит иаҳбарҭам, зҟәыӷара ҳәаак амам Анцәа, шеишықәс Раҳ. Амин.
Тимофеи, сԥа, абарҭ абжьагарақәа усҭоит аԥааимбарцәа иузыркыз ажәақәа сгәаларшәауа; исҭахуп урҭ унарықәныҟәаны, аибашьҩы-гәыраз уиҩызаны ухы ааурԥшразы,
Иумоу ухаҵара, уламыс ухьчаразы, урзықәгыларазы аӡәырҩы уи рцәыӡит, ирымаз азхаҵара, аӷба анӡааҟәрыло аиԥш иӡааҟәрылеит,
Убарҭ иреиуоуп Именеии Александри, урҭ сара аҩысҭаа итәыстәит, Анцәа ирџьара, иакәым ала ихцәажәара иаҟәысхразы.
Абасала, зегьы раԥхьаӡагьы сызлауҳәо ауааԥсыра зегьы рзы уныҳәа-ныԥхьаларазы, ацхыраара уаҳәаларазы, иҭабуп уҳәаларазы,
Аҳцәа, иара убас амчра знапаҿы иҟоу аиҳабыра рзы бзиарала, ҳдин ишҳаднаҵо аиԥш ԥсыцқьала аҟазаара ҳаҭәахаразы;
Урҭ зегьы ҟаимаҭуп, ибзиоуп, Ҳаиқәырхаҩ Анцәа изы игәахәоуп.
Избанзар Уи иҭахуп ауаа зегьы еиқәхарц, аиаша-ҵабырг рҭаарц.
Анцәа даӡәуп, даӡәуп Анцәеи ауааи цҳаражәҳәаҩыс ирымоу ауаҩы Христос Иисус,
Уи ихы ауаатәыҩса рҿыхра иахҭниҵеит: убас шиԥеиԥшыз атәы заа иаԥхьазгәаҭан,
Сара абри арҵабыргра аиҭаҳәаразы, шаҳаҭс азыҟаларазы Апостолс салхын, Анцәа Ҵабырг дыззымдыруа рыбжьара ахаҵареи аиаша-ҵабырги рзы арҵаҩра саҭәашьан, абри ишәасҳәо ажәа Христос иҿы џьара мыцрак аланы иҟам.
Убри аҟнытә сара исҭахуп иарбан ҭыԥзаалакь аҿы гәыԥжәарак, лак-ҩакрак рымамкәа ахацәа рнапы иҩаханы иныҳәаларазы;
Аҳәса ракәзаргьы: иахәҭоуп иахмырҟьакәа, иаҩцацәамкәа рҽеиларҳәаларц ҵыхәаԥҵәарада рыхцәқәа еиларҳәы-еиларҳәуа, хьыла, акыр иаԥсоу хаҳәла, маҭәала рҽырԥшӡауа акәымкәа,
Анцәа ихаҵара здызкылаз дарбан ԥҳәысзаалакь, аус бзиақәа дырҿызааит.
Аҵарашьҭкаара иаҿу аԥҳәыс ҭынч, ҳәатәхаҵарала, лыбжьы мыргаӡакәа лҵатәы лҵалааит;
Ахаҵа ихшыҩрҵара иалаго, мамзаргьы уи хадара иҭара зҽазызкуа аԥҳәыс уи аҩыза аҟаҵара азин лысҭом, дыҟазароуп ԥшьаала, зыразрала, хаҵаҵарала.
Избанзар аԥхьа иаԥҵаз-ишаз Адам иакәын, нас Ева;
Иржьаз, идырҩашьаз Адам иакәым аԥҳәыс лоуп, арҩашьара данахәха аиакәым ҟалҵеит.
Аха, абри аамҭазгьы, аԥҳәыс анра, ахшараиура лаҭәашьоуп, убри деиқәнархоит хаҵарала, иаша-ҵабыргла, бзиабарала, ԥсыцқьала дыҟазар.
Ииашаны иҳәоу ажәоуп: епископс аҟалара иазгәышьуа аус бзиа аҟаҵара иҭахуп;
Аха уи алаҟазаара иашьҭоу џьара ҽыԥныҳәак имамзароуп, дыцқьазароуп, мацара зыԥҳәыс илхаҵоу уаҩԥсызароуп, дҭышәынтәалахьазароуп, ахачҳара илазароуп аҽаанкылашьа дақәшәалартә аиԥш, ҳаҭыр имазароуп, асасдкылара дазыхиазароуп, арҵаҩра дазҟазазароуп,
Дҩыжәҩымзароуп, деисҩымзароуп, дызлоу рыҩнуҵҟа дыхӡырымгаҩызароуп, дыхирзароуп, аԥара иԥсы азыцәгьамзароуп;
Ишахәҭоу аиԥш иҭаацәа рнапхгара илшозароуп ихшара аҳаҭыр иқәырҵалартә, зегь рыла намысла, гәыкала иҟазаарацы.
Избанзар ишахәҭоу ала зыҩнаҭа изахамгыло ауаҩы Анцәа Иуахәама хадара злеиҭарызеи?
Иахәҭам ааигәа ахаҵара зауз епископс иҟалара уи ахамаԥагьара дагар, дахнаԥаар ҟалоит, усҟан аҩысҭаа излаиқәыӡбоу ала иаргьы иқәыӡбахоит;
Нҭыҵ игылоугьы уи ибзырӡы рҳәозароуп ихы имырԥхашьаразы, аҩысҭаа икаҭа дамԥыхьамшәаразы.
Абарҭқәа дрылаҟазароуп адикәангьы ҩ-бзык иҿамзароуп, аҩи аԥареи иԥсы рзыцәгьамзароуп;
Урҭ ргәы-рыԥсаҿы ахаҵара маӡас иамои ацқьареи еилагӡазароуп.
Абарҭ ауаа заа иԥышәатәуп, ирыгу-ирыбзоу еилкаатәуп, ҽыԥныҳәа зларуҭаша, ирҿаургылаша акгьы ыҟамзар амаҵурахьы инаушьҭыр ауеит.
Урҭ рыҳәсагьы ламысла-ҳаҭырла иҟазароуп, имыцҳәацәамзароуп, иҭышәынтәалахьазароуп, зегь рыла гәык-ԥсыкала иҟоу уаазароуп.
Адикәан ихаҭа мацара ԥҳәыск дызмоу хаҵазароуп, ихшареи иҩнреи рнапхгашьа дақәшәозароуп;
Аханатә змаҵура бзианы иназыгӡо ауаҩы Христос Иисус ихаҵараҿы иреиҳау ала иҽазыҟаиҵоит, иҽирхиоит.
Сгәыӷуеит, лассы уара уҿы субап ҳәа, арҭ абжьагарақәа рыӡбахә абраҟа салацәажәоит
Амҩа сзықәымлакәа, ԥыҭрак араҟа сынхар, Анцәа иҩнра зыԥсҭоу Анцәа Иуахәамаҿ ауаа рхы шымҩаԥыргалашазы хархәара азууп ҳәа ҳасабс иҟаҵаны.
Изаҟаразаалакь ала измактәым акы ауп иҳаҭәашьоу амаӡа даара ишыӷәӷәоу: Анцәа цәеижьла дцәырҵит, Доуҳала дырҵабыргхеит, Амаалықьцәа иҽыдирбеит, изку ауаз ажәа ажәларқәа зегьы ирызнаган, адунеи аҿы хаҵарала дрыдыркылт, хьыӡла-ԥшала дхагалахеит.
Адоуҳа уаҩ дацәымҩашьо иҳанаҳәоит аҵыхәтәантәи аамҭақәа рзы аӡәырҩы ахаҵара иаԥырҵуа, аԥсыҳарамцәа ирзыӡырҩуа, аҩысҭаацәа ирыладырҵәо аҵара иацныҟәо ишалагаз,
Ас еиԥш иҟоу аҵара-дырра аауеит ҩ-хаҿрак змоу, зыламыс иагәылабылхьоу амцҳәацәа рахьтә,
Урҭ ауаа ахацәа аҳәса шаарымгашатә рыладырҵәоит, Анцәа иаԥиҵаз афатә ахархәара иақәиҭыртәуам, иаша-ҵабыргла иҟоу ауаа уи ҭабуп ҳәа ахҳәааны ианырфалаша аамҭазы.
Анцәа иаԥиҵаз, иишаз зегьы иахәҭаны иаԥҵоуп, иҭабуп ҳәа зыхҳәааны иудукыло зегьы иақәыӡбатәым, мап ацәктәым,
Избанзар уи Анцәа иажәала иԥшьоуп, аныҳәаԥхьыӡ азкуп.
Абарҭқәа рыӡбахә аешьцәа рхы-ргәаҟны иноугар, иазхарҵартә иҟауҵар, усҟан зхаҵара уоуз Иисус Христос имаҵ бзианы изуа уакәхоит.
Акгьы иаԥсам, аҳәса руҳәан-сҳәан уаамҭа ақәумырӡын уацәыхараз, хаҵарала уҽышәала;
Избанзар ацәеижьтә-абыҩрҵәыратә ҽазыҟаҵарақәа усҟак ихәарҭам, ахаҵара амазаара зегьы рҿы заҟа ихәарҭоу аҟара уи ала ҳаԥсҭазаара иахьазгьы, ԥхьаҟазгьы иргәыӷуп.
Ари ажәа зыгәра гатәу ажәоуп, адкылара иаԥсангьы иҟоуп.
Ҳара аус аауеит, ҳгәаҟуеит иԥсҭазааратәу, зыԥсҭоу Анцәа, ауаа зегьы Реиқәырхаҩ ҳиқәгәыӷны, Иара дхазҵо ракәзар еиҳагьы иӷәӷәаны, иҵауланы абри иазыҟоуп.
Абарҭқәа абас акәны ишыҟоу уазҳәара рзула, идырҵала.
Уахьҿоу, уахьқәыԥшу азы аӡәы иԥышә уқәимҵааит; иуҳәо аҿы, уԥсҭазаараҿ, убзиабараҿ, удоуҳаҿы, ухаҵараҿы, уԥсыцқьараҿ уҿырԥшыгазааит.
Сара снеиаанӡа аԥхьарақәа, амҩақәҵарақәа, аҵара дырҵарақәа урҿыз.
Аԥааимбарцәа зыӡбахә уарҳәаз, иаԥхьазгәазҭаз убаҩхатәра угәы азҭамкәа уҽыҟаумҵан, ацқьацәа рнапы ҩаухыкны ныҳәаныԥхьаӡла иузыркыз иаҵаумкын.
Абарҭқәа гәцаракы, урзықәгылаз иумоу ақәҿиарақәа зегьы ирбарҭахарц азы.
Угәы-уԥсы уразҵаала, ухеилкаара уаҿыз, ирылаурҵәо аҵараҿы уҽырҵаулала, есааира убри угәцаракыз; абас аиԥш ала уанныҟәа, ухгьы иузыӡырҩуагьы еиқәурхоит.
Зықәрахь инеихьоу ауаа ҽыԥныҳәа румҭан, урҭ уаб ушизыҟоу урзыҟаз; иуеиҵбацәоу ракәзар еишьцәаҵас;
Аԥҳәыс бырг уан леиԥш дыԥхьаӡа, аҳаҭыр лықәҵа; аҭыԥҳацәа ҿарацәа ракәзар еҳәшьцәаҵас, ухымҩаԥгашьа зегьы ацқьашәқьара иатәны.
Аҳаҭыр рықәҵа аҳәса еибацәа, урҭ, ииашаҵәҟьаны, иеибакәеибацәоу ракәзар.
Аԥҳәыс еиба ахшара, урҭ рыхшара амаҭацәа лымазар, урҭ, зегьы раԥхьаӡа, рҭаацәара, изхылҵыз аҳаҭыр шрықәырҵалаша, ираҭәоу ала ишрызныҟәалаша рыхшыҩ азыршьҭлааит: ари Анцәа изы игәахәоуп.
Иеиба-кәеиба иашаҵәҟьаны, изаҵәны иҟоу аԥҳәыс дзықәгәыӷуа Анцәа заҵәык иоуп, Убри иоуп лара иахьеи-уахеи дзымҵаныҳәо, дзеихырхәо;
Аха згәаҳәарақәа рыцныҟәара заԥысуа, иҭахахьоу, иԥсхьоу рахь дуԥхьаӡар ауеит, лыԥсы ҭазаргьы.
Абри абас шакәу рабжьагала ҽыԥныҳәа рмоуразы.
Зыуа-зҭахы, зыжьрацәара, зҭаацәа гәҭыхас измам лхаҵара мап ацәылкхьеит ҳәа иԥхьаӡа, ахаҵара змам раҵкысгьы деицәоуп.
Аԥҳәыс еиба лбара-лныҟәгара ауахәама задгылом, уи хынҩеижәа шықәса ирҭысхьоу лакәымзар, уи лгара-лыгәцаракра ҟалом лхаҵеи лареи анеимаз зхаҵа дзыԥсахуаз лакәзар,
Уи абри аҩыза азин лоуеит зыхшара зааӡаз, асасдкылара злаз, амҩа ианхалаз амҩасцәа-ахаҵаҩцәа аазыԥхьоз, ацқьацәа ршьапқәа зыӡәӡәоз, егьызмамыз ирыцхраауаз, аус бзиақәа ирҿыз аӡә лакәзар.
Аҳәса еибацәа-қәыԥшцәа алоумҵан, избанзар урҭ, рцәеижьтә гәаҳәара Христос иахь ирымоу ахаҵара ианаԥнагалакь, хаҵа ицоит,
Урҭ ирықәӡбахоит раԥхьатәи рҳәахьа рхаҵара ахьеиларгаз азы;
Иара уи адагьы, урҭ еиҳа рхы излақәиҭу ала, раамҭа еиҷаҳауам, хымҳа-џьымшьа инырхуеит, ҩнык ахьтә даҽа ҩнык ашҟа инкыдгыло, ауҳәан-сҳәан рҵысуа, ихәыҵыԥшуа, иахәҭам ирылацәажәоит.
Убри аҟнытә аҳәса еибацәа-қәыԥшцәа ирабжьызгоит хаҵа ицаларазы, хшара роуларазы, аҩны-агәара рбаларазы, ирзыразым ауаҩы, аҵәылхҩы дара рышҟа ҳәатә иманы дҟарымҵаразы,
Уажәы урҭ рахьтә аӡәырҩы ирымаз ахаҵара иаԥырҵхьеит, аҩысҭаа иҭоуп.
Хаҵарала иҟоу рахьтә ауацәа-аҭахцәа змоу абарҭ ауаа ирыцхраалароуп, Ауахәама хьанҭарас иамурц азы, уи ацхыраара зҭахны иҟаҵәҟьоу гәыгәҭанамыжьроуп.
Ауахәама хадара азызуа ауаа аҽхәаԥхьыӡ иаԥсоуп, иуазҳәауа, аҵара дзырҵо ҷыдала еиҳагьы иналкааны.
Наџьнатә аахыс Аҩыраҿ иануп: ауӷә зқәу ацә аҿы умшәаҳан, мамзаргьы: аус зуа ауаҩы иоуа аҳамҭа даԥсоуп.
Ауахәама анапхгаҩцәа ирыдырҵо аара удумкылан, ҩыџьа-хҩы ашаҳаҭцәа амамзар.
Агәнаҳа иаҵоу ракәзар, зегьы ишраҳауа вба рыҭала егьырҭгьы ацәшәаларазы.
Анцәа иҿаԥхьа, Иҳақәиҭу Иисус Христос иҿаԥхьа, убас иалкаау Амаалықьцәа рҿаԥхьа ҭоубоурала иудысҵоит: абарҭқәа удкыл зегьы рзы иаԥу, иеицырзеиԥшу ак аҳасабала, еилыхрак ҟамҵакәа.
Ныҳәа-ныԥхьарала, уаазыласны, унапқәа аӡәгьы ихоумкын, егьырҭ рыгәнаҳарақәа уҽрылаумырхәын, ухы цқьаны еиқәырха.
Иуабжьазгоит, ԥхьаҟа аӡы мацара адагьы, уца-умгәа ирзеиӷьхаразы, лассы-ласстәи ухьаа-баақәа ухнарԥсааразы маҷк аҟара аҩгьы ужәларазы.
Шьоукы-шьоукы ирымоу агәнаҳарақәа ҿаҿаӡа убла ихгылоит, ирықәыӡбамзар ԥсыхәак ыҟамкәа, даҽа шьоукы ртәқәа аамҭа аныбжьыслакь ауп ианубарҭахо.
Иара убас ауп аус бзиақәа рытәгьы шыҟоу: ус бзиақәак, ус ҟаимаҭқәак аҟыԥҳәа ауаҩы илаԥш рықәшәоит, иара ус анакәымхоугьы урҭ ӡашьа рыманы изыҟалом.
Аҳцәа рхәура иҭоу атәцәа раҳцәа ҳаҭырла ирзыҟазароуп, Анцәа ихьӡ, ауаа ирылаҳарҵәо аҵара-дырра рџьарак, шәытарак рыманы иҟамларазы;
Ахаҵара змоу аҳцәа рхәура иҭоу атәцәа раҳцәа ирықәырҵо аҳаҭыр еиҳа акала еиҵаны иҟамзароуп, избанзар урҭгьы дара ирашьцәоуп; уимоу урҭ еиҳагьы гәцаракрала рашьцәа-хаҵаҩцәа рымаҵ рулароуп. Уара абри атәы дурҵозароуп, абри ашҟа ааԥхьара ҟауҵозароуп.
Даҽа ҵарак ахь ауаа ирыԥхьо, Иҳақәиҭу Иисус Христос иажәа ҟәыӷақәа ирыцымныҟәо ауаҩы,
Уи дхамаԥагьоуп, изаҟаразаалакь дыррак иманы ҳәа дыҟам, ажәеимакрақәа, аиҿыхарақәа дрызгагоуп, урҭ ашьыцрақәа, аимак-аиҿакқәа, абызбааԥсрақәа, лахә-лахәы аицклаԥшрақәа дырҿиоит,
Ибжьысхьоу ахи-ахшыҩи ирхылҵуа, аиаша-ҵабырг ашҟа ус змам иҭацәу аиҿагыларақәа рышҟа укылыргоит, урҭ ирылаҟоу ауаа ахаҵара акрырҳагак аҳасабала иахәаԥшуеит. Убарҭ хара урыцәгыл.
Хәы змам акы ауп ахаҵара уманы, угәы-уԥсы рҭынчны, ураҳаҭны, бзиарала аҟазаара.
Ҳара ари адунеи ҳанықәлоз акымзарак ааҳамгаӡеит, абрантәи ҳанцоугьы акымзарак ҳгараны ҳаҟаӡам.
Ҳара ҳгәы-ҳаԥсы наӡаны ҳаҟазароуп цәашәҵатәыки фатәыки ҳамазар.
Абеиара, амазара рҳара иашьҭоу акаҭ иркуеит, агәаҳәара хыдақәеи ашәарҭарақәеи ирыхәхоит, ауаа арыцҳара иаларгалоит, иҭадырхоит;
Аԥара азгәышьра ҭархагас иҟоу зегьы ирдац-ԥашәуп, абри аԥсымҭәра иахҟьаны жәпаҩык рхаҵара иаԥырҵхьеит, гәаҟрас иҟоу зегьы ирықәшәахьеит.
Уара Анцәа иитәу уаҩуп, убри аҟнытә абарҭқәа умԥын иқәумыжьлароуп; гәҭакыс иумаз акы згым ахаҵара, абзиабара, ахачҳара, аҳәатәхаҵара рызхьра, урҭ рылаҟазаара.
Уҽԥышәа, ухы аџьыка ықәх ахаҵара ахьчаразы, наӡаӡатәи аԥсҭазааразы, абри ауп уара ааԥхьарас иумоу, ҳамҭас иузыԥшу, уара узыҳәа иаԥхьазгәаҭоу, ашаҳаҭрақәа жәпакы рыла ирҵабыргу.
Зегьы ԥсҭазаара рызҭо Анцәа иҿаԥхьа, Понти Пилат иҿаԥхьа шәаӡыӡарада агәырӷьаҿҳәаша жәабжь иазышаҳаҭыз Иисус Христос дсыманы, ҭоубоурала суҳәоит:
Иҳақәиҭу Иисус Христос дылбаанӡа, убри амш аҽнынӡа, иумоу ааԥхьара-ахаҵара уазықәгылаз, унапы иану зегьы гха-ԥхак, шәытарак рымҭакәа хақәҵарала урзааԥсала;
Уи даауеит Анцәа иазԥиҵәараны иҟоу амш аҽны, даауеит иаӡәу, мчы-лшара змоу Аҳцәа Раҳ, мчра змоу Ирықәиҭу,
Иаӡәу, ԥсра зқәым, неирҭа змам алашараҿ иҟоу, дарбан уаҩызаалакь иимбац, збарагьы илшараны иҟам. Уи наунагӡа хьыӡла-ԥшала амч-алшара икызааит! Амин.
Ргәырҽанҵа амалуаа рмал иамырԥагьаразы, иақәымгәыӷразы, уи наӡаӡатәым, еиӷьуп зыԥсҭоу Анцәа иқәгәыӷра гәахәас иҳауа зегьы гәыҭбаарала иҳазҭауа,
Урҭ идырҵала, ирабжьгала абзиара шыҟарҵалаша, убри ала ибеиахаларазы, акы иамеигӡо иҟаларазы, иеиҿцааларазы;
Убри иабзоураны урҭ амазара ду роуеит, уи ԥхьаҟатәи рлахьынҵа уасхырс иазыҟалоит, наунагӡатәи аԥсҭазаара раҭәахоит.
О, Тимофеи! Угәы-уԥсы ирҭаҵәахны иумаз абри иуаҭәашьоу, иаԥсам абаша цәажәарақәа, ац хьеибажәарақәа, амц-ҵаратә дыррақәа мап рыцәкны,
Урҭ зыҽрызҭаз шьоукы ирымаз ахаҵара иаԥырҵит. Лыԥха умазааит. Амин.
Апостол павел тимофеи изишьҭыз аҩбатәи
Анцәа игәаҳәарала Иисус Христос Иапостолс иалху, ҳәахьала Иисус Христос иҿы иҟоу Павел иахьтә;
Гәы цаҳә-цаҳәла избауа сԥа Тимофеи: Ҳаб Анцәа ила, Иҳақәиҭу Иисус Христос ила алыԥха-агәыԥха, ҭынчрала, азыразрала аҟазаара уаҭәазааит.
Иахьеи-уахеи уара, Анцәа иҿаԥхьа змаҵура мҩаԥызго узы, ҳабацәа ишыҟарҵалоз аиԥш, ԥсы цқьала, гәы цқьала сныҳәоит,
Улаӷырӡқәа сгәаларшәауа, убара сазхьуеит гәахәас исзыҟаларазы
Исгәалашәоит уазыразны, гәык-ԥсыкала иумоу ахаҵаратәы уи уара уанду Лоида, уан Евника ирымаз ауп; иазхасҵоит уи уара уҿгьы бзазара шамоу.
Сныҳәа-ныԥхьауа снапқәа анухаскуаз аамҭазы, Анцәа иахьтә иуоуз алыԥха-агәыԥха, албааԥшра хьчала, иазҳа-зыӷьартә иҟаҵала;
Анцәа аханатә иҳаиҭаз ашәаӡыӡаратә доуҳа акәым, иҳаҭәеишьеит амч-алшара, абзиабара, ацқьа-шәқьара.
Убри аҟнытә Иҳақәиҭу Иисус Христос изышаҳаҭхара, убас Уи иҵыхәала сара абраҟа сахьҭаку урцәыԥхамшьан; Христос игәырӷьажәа сахырҟьаны исхызго агәаҟрақәа сыцеиҩша, Анцәа имч-илшара азгәыӷрала,
Уи ҳара ҳаиқәирхеит, ицқьоу аԥсҭазаарахь дҳаԥхьеит, абас зыҟаиҵаз ҳџьабаақәа рыла урҭ ҳаҽрыԥсаҳтәит ҳәа акәӡам, наџьнатә аахыс Христос Иисус иҿы игәҭакқәа рзы лыԥха ҳаиҭахьан.
Аԥсра аԥыхны, агәырӷьаҿҳәаша жәабжь, ажәабжь бзиа абзоурала еицакра зқәым аԥсҭазаара аԥызҵаз Ҳаиқәырхаҩ Иисус Христос данцәырҵ ашьҭахь, уи алыԥха-агәыԥха иахьазы еиҳагьы иаатхеит,
Сара абри агәырӷьаҿҳәаша жәабжь рыларҵәаҩыс, Апостолс, Анцәа Ҵабырг дыззымдыруа рырҵаҩыс сықәыргылоуп.
Убри азы ауп уажәы абраҟа сыздыргәаҟуа, аха уи сара сацәыԥхашьом, избанзар издыруеит зхаҵара сымоу Дызусҭоу, агәра ганы сыҟоуп уи амш аҽнынӡа снапы ианиҵаз, исаҭәеишьаз шеиқәырхахо, ишыхьчахо.
Сара сахьтә хаҵаралеи бзиабаралеи иуаҳаз ажәақәа урыцныҟәа урҭ Христос Иисус иҿы иҟоуп.
Угәы-уԥсы ирымадоу Адоуҳа Цқьа иуаҭәашьоу абзиара еиқәирхааит.
Уара иудыруеит Асиатәқәа зегьы сшынрыжьыз, урҭ рхыԥхьаӡараҿ иҟоуп Фигелли Ермогени.
Онисифор иҩнра Иҳақәиҭу лыԥхала дазыҟазааит, уи лассылассы схы-сгәы ирҵаруан, абраҟа исышьоу ашьамҭлаҳәқәагьы дырцәыԥхашьомызт,
Рим даныҟаз аамҭазы дааҟәымҵӡакәа дсышьҭан, сагьиԥшааит.
Иҳақәиҭу иахьтә лыԥха иоуааит Уи данылбаауа амш аҽны; Ефес саныҟаз уи заҟа дсыцхрааз, дысзааԥсаз ртәы сара саҵкысгьы уара иудыруеит.
Абас, акыр исзаԥсоу сԥа, Иисус Христос иҳаиҭо алыԥхала уҽырӷәӷәала.
Сара сахьтә иуаҳаз, зхыԥхьаӡара рацәоу ашаҳаҭцәа змаз ажәабжь уазҳәарала ирыларҵәала, иԥшаала убри ажәабжь дырҵара, уазҳәара азыҟаҵара зылшаша ахаҵара змоу ауаа.
Иисус Христос ируаҩ гәыразк иеиԥш угәамҵрақәа ухгала.
Дарбан еибашьҩызаалакь арратә маҵура иатәым абзазаратә усқәа рыла иҽҿеиҳәом, урҭ иҽрылаигалом ар реиҳабы убри гәахәас иҟаиҵаразы;
Ақәԥара иалахәу ауаҩы ҳамҭак иоураны дыҟаӡам, аԥҟарақәа ишрыҵаркуа ала дмықәԥозар.
Адгьыл иқәаарыхуа ацәаӷәаҩ зегь раԥхьаӡагьы уи иаанашьҭуа аҽаҩра агьамабара иаҭәазароуп.
Абарҭ иуасҳәақәо урызхәыц. Урҭ ишахәҭоу аиԥш реилкааразы Анцәа дуцхрааит.
Еснагь Иисус Христос ухы-угәы дҭаз, Уи Давид дихылҵшьҭроуп, агәырӷьаҿҳәаша жәабжь излаҳәо ала, аԥсцәа рахьтә игылахьоу иоуп.
Убри иахырҟьаны ауп, цәгьарак ҟазҵаз иеиԥш, абраҟа сыздыргәаҟуа, ашьамҭлаҳәқәа зсышьоу; аха Анцәа иажәа ашьамҭлаҳә узашьаҵом.
Убри аҟнытә иалкаау раҳаҭыр азы иарбан гәаҟразаалакь ахгара сазхиоуп, урҭгьы хьыӡла-ԥшала Иисус Христос иахьтә иҳауа аиқәырхареи наӡаӡатәи аԥсҭазаареи раҭәахаразы.
Иҵабыргу ажәоуп: ҳара Уи ҳицыԥсхьазар Уи ила агылара ҳауеит.
Иаҳхаагауа агәаҟра иаанго Иара иаҳра ицеиҩаҳшоит ауп; Иара мап ицәаҳкыр ҳара ҳхаҭақәагьы мап ҳцәикуеит.
Ҳара Уи ихаҵара ҳазиашамкәа ҳҟаларгьы, Иара ҳиԥсахраны дыҟаӡам, избан акәзар Их мап изацәкуам.
Абри атәы ргәаларшәа, Иҳақәиҭу иҿаԥхьа агәра дырга ажәеимакрақәа рыҽрыладмырхәразы, уи аус џьара акала иацхраауа иҟам, иӡырҩуа рылахь еиқәнаҵоит ауп.
Анцәа иҿаԥхьа иулшараны иҟоу зегьы ҟаҵала уаԥсаны, ҽыԥныҳәа змам аӡәы уакәны, аҵабырг ажәа иаша-ҵабыргла ирылазырҵәо уаҩны ацәырҵразы.
Акгьы зҵазымкуа ацәажәара ҭацәқәа ухы рцәыхьча, избанзар урҭ ирызгәышьуа еиҳа-еиҳа ахаҵара дацәыхарахоит,
Урҭ ражәа акьыба иаҩызоуп, иҿкы бааԥсуп, итәӷәырԥсоит, аҽарҭбаауеит, Именеии Филити ракәзаргьы, убри иахәхеит, иамԥыхьашәеит,
Урҭ аиаша-ҵабырг хара иаԥырҵит, аԥсцәа ргылара аамҭа ҟалахьоушәа иалацәажәоит, убри ала аӡәырҩы ахаҵара ирымоу ҵшәаауа, ирԥсыҽуа.
Аха Анцәа ишьҭеиҵаз ауасхыр шьҭаҵоуп иуашәшәырам, амҳәыр аархоуп абас еиԥш анҵаны: Иҳақәиҭу Иара Иитәқәоу идыруеит, иара убас: Иҳақәиҭу ихьӡ азхазҵауа дарбанзаалакь мыцҳәарак имԥан иҟамзароуп.
Иарбан ҩнаҭа дузаалакь аҿы ахьи араӡни ирылху амаҭәарқәа рыдагьы, иуԥылоит аҵлеи анышәаԥшьи ирылху; маҭәарқәак ҳаҭыр змоу аусқәа ирызкуп, уи ала иалкаауп, егьырҭ уиаҟара иаҩцам усқәак раҭәашьоуп.
Ицқьоу, агәнаҳа иаҵам ауаҩы ҳаҭыр ду змоу маҭәарк аиԥш хархәара иоуеит дыԥшьоуп, лыԥха иҭоуп, иарбан ус бзиазаалакь аҿы Зегьзымпыҵаку изы дхәарҭоуп.
Аҿара иацу ахымҩаԥгашьақәа, агәаҳәарақәа ухы рцәыхьчала, гәык-ԥсыкала Иҳақәиҭу изгәышьуа ауааԥсыра урыланы аиашаҵабырг ашҟа, ахаҵарахьы, аҭынч бзазарахь, абзиабарахь ухы кыдҵа, убарҭ урыцааԥсала.
Хшыҩ зҵам аимак-аиҿакқәа, аиҿыхара гаӡақәа уҽрылоумгалан: урҭ аиҿагыларақәа дырҿиоит;
Иҳақәиҭу имаҵ зуа аиҿагыларақәа дрыламзароуп, зегьы гәҭыӷьӷьала дырзыҟазароуп, рҵаҩык, уаҩ гәыразк иакәны ихы ааирԥшуазароуп,
Дызҿу аус аҿгьы ԥырхага изҭо ауаа чҳарала, ажәа гәыбзыӷла ишиашам дирдыруазароуп: Анцәа урҭ шаҭеимҵо, аиаша-ҵабырг ишазкылиго деигәыӷны
Аҩысҭаа игәаҳәарала изҭашәаз акаҭа иалигаразы.
Иудыруазааит, аҵыхәтәантәи амшқәа ихьанҭоу аамҭақәахоит,
Ауаа рхы-рыԥсы иашьҭалоит, есааира акы абаҳарҳари ҳәа идәықәлоит, ахамаԥагьара иаанахәоит, рыбыз хәаԥсоит, изхылҵыз ирзымӡырҩуа иалагоит, иҭабуп аҳәара рхадыршҭ уеит, ԥсыцқьала аҟазаара мап ацәыркуеит, аӡәы иҩызахараизааигәахара иашьҭалом,
Нышәара зқәым ракәхоит, имыцҳәацәахоит, аҽынкылара рцәыӡуеит, игәымбылџьбарахоит, аус бзиа аҟаҵара иацәыхарахоит,
Ичарҳәацәахоит, ԥхашьара злам ракәхоит, рых беиа ирбауеит, Анцәа ицҟазаара аасҭа руаҩытәыҩсатә гәаҳәара ҿыхаа-мыхаақәа ихырхуеит,
Адәахьала нцәахаҵарак рымоушәа рхы удырбоит, ҩнуҵҟала уи мап ацәыркхьеит. Абас еиԥш иҟоу рааигәа уқәымлан.
Урҭ ҿагәыбзыӷрала ауаа рыҩнқәа рахь амҩа ылызхуа иреиуоуп аҳәса рхыхразы, дара аҳәса ракәзар, гәнаҳала иҭәу, ҵыхәаԥҵәара змам агәаҳәарақәа ирыцныҟәо роуп,
Урҭ еснагь акы рҵауашәа, акы шьҭыркаауашәа акы иаҿуп, арахь аиаша-ҵабырг ахьыҟоу аилкаараҟынӡа неишьа рзыҟамҵеит,
Ианнии Иамврии иреиԥшуп, урҭ уажәы-уажә Моисеи ишизыразымхоз, ишиҿаԥоз аиԥш, арҭгьы аиаша-ҵабырг иаҿагылоуп, азыразхашьа рмоуит; рыхшыҩ рҩашьоуп, хаҵарала иԥышәам.
Аха шьҭа ирзынхаз аамҭа маҷуп, зыӡбахә ҳәоу шаҿаԥҽхаз аиԥш, абарҭгьы аҿаԥҽхоит.
Уара уакәзар, сара усҿыԥшит: ирыласырҵәауа аҵараҿы, сыԥсҭазаашьаҿ, ахаҵара сшазыҟоу аҿы, агәыҭбаараҿ, абзиабараҿ, ахачҳараҿ,
Исышьҭазаауа иахьсышьҭаз аҿы, Антиохиа, Икониа, Листра сзықәшәауаз агәаҟрақәа рҿы; изакәытә хаԥсырацәгьақәааз исхызгахьаз, Иҳақәиҭу урҭ зегьы лыԥхала срылигеит.
Иисус Христос ихаҵара зауа дарбанзаалакь, ишьҭазаара, иԥхарсра иалагоит.
Ауаа цәгьақәеи амцҳәацәеи қәҿиарала рыцәгьарақәа нарыгӡалоит, ауааԥсыра рҩашьауа, дара рхаҭақәагьы рҽымҩахҟьауа.
Уара ианакәзаалакь иуоуз ахаҵара уазиашаз, уазықәгылаз, уи аҵара-дырра зҿуҵааз зусҭцәоу аханатә иудыруеит;
Насгьы уаныхәыҷызаахыс аԥшьа ҩырақәа удыруеит, уи Иисус Христос иҵарала ирҟәыӷоу, ахеиқәырхара зылшо аӡә уакәны уҟанаҵоит.
Аҩыра зегьы нцәа доуҳала иаԥҵоуп, уи хәарҭоуп аҵарашьҭкаараҿ, аҿаԥҽраҿы, агхақәа рырҽеираҿ, аиаша-ҵабырг ашҟа амҩа ақәҵараҿ,
Анцәа иуаҩы акы згым аӡә иакәны, аус бзиақәа дрызшаны дҟаларазы.
Анцәа иҿаԥхьа, Иҳақәиҭу Иисус Христос, заҳра агыламҭазы ԥси-бзеи рус иахәаԥшраны иҟоу иҿаԥхьа, ныҳәа-ныԥхьарала иудысҵоит-суҳәоит:
Уазҳәара азула ажәа, еснагь, ианаамҭоугьы ианаамҭамгьы убри уазықәгылаз, ауаа рыгха-ԥха раҳәала, иаҿаԥҽла, ирҽеила, ргәы-рыԥсы ырҵарла, идурҵо анагӡараҿ ахачҳара аарԥшла, имҩақәҵала.
Лассы убас еиԥш иҟоу аамҭак ааираны иҟоуп, усҟан ауааԥсыра иашаҵабыргла ишьаҭарку ажәагьы азыӡырҩра рҭаххом: урҭ рыдгьылтә гәаҳәарақәа ирыцныҟәо, иеиуеиԥышм арҵаҩцәа аарыԥхьо иалагоит, иаарыԥхьауа арҵаҩцәа ракәзар, иаазыԥхьаз гәахәара рызҭаша, ираҳарц ирҭаху рҳәалоит.
Аиаша-ҵабырг аҳара ацынхәрас, урҭ иҟам-инымқәа, ахыҭҳәаақәа рзыӡырҩра иртәыртәуеит.
Аха уара ианакәзаалакь, знымзар зны, ухы ухамышҭын, угәуҽаныз, уадаҩрас иуԥыло зегьы ухгала, инагӡала ууаз ажәа, ишаҭәоу аиԥш умаҵура бала.
Сара сакәзар, уажәшьҭа ԥсаҭатәыс аҟаларазы сыхиоуп, сықәҵра аамҭа ааскьеит.
Ибзиаз гәҭакыла сықәԥон, ахырхарҭа ылысхит, схаҵара еиқәсырхеит.
Уажәы, абар, исзырхиоуп аиаша-ҵабыргра агәыргьын, уи убри амш аҽны Иҳақәиҭу Аӡбаҩ-ҵабырг исиҭоит; сара мацара сакәым уи заҭәашьахауа ироуеит Уи илбаара бзиа избаз зегьы.
Лассы сара сышҟа ааира уҽазкы.
Избанзар Димас саанижьит, уи ари адунеи ахаара-бзаара еиӷьаишьан Фессалоникаҟа дцеит, Крискент иакәзар Галаҭиаҟа, Тит Далмаҭиаҟа; сара сҿы иаанхаз Лука заҵәык иоуп.
Марк думаны сара сахь уҿааха, уи имҩаԥызго смаҵураҿы дысҭахуп.
Тихик Ефесҟа дсышьҭит.
Сара сахь уандәықәло аамҭазы, хыхьтәи сышәҵеиужь шьҭых, уи сара Троада Карп иҿы исцәынхеит, ишьҭых ашәҟәқәагьы, еиҳарак цәала ихҟьақәоу.
Ажьи Александр ацәгьарақәа рацәаны исзиуит. Иҳақәиҭу иқәнага дақәиршәааит!
Уаргьы убри уҽицәыхьчала, ҳуаз ажәа ӷәӷәала иаҿагылоз аӡә иоуп.
Иҟасҵоз аҭак ажәа ианазыӡырҩуаз аамҭазы, аӡәгьы дысзымнеит зегьы саанрыжьит. Абри харас ирзыҟамлааит!
Аха Иҳақәиҭу дысзылыԥхеит, амч-алшара сиҭеит сара сыла ажәабжь бзиа шьақәырӷәӷәахаразы, уи аӡбахә Анцәа Ҵабырг дыззымдыруа зегьы ираҳарц; абри иабзоураны схы сыхьчеит, алым асаса сахәламбгаразы.
Иҳақәиҭу цәгьарас исзааргараны иҟоу зегьы сырцәихьчааит, Ижәҩантәу Иаҳразы сеиқәирхааит. Уи наӡаӡа хьӡи-ԥшеи имазааит. Амин.
Асалам сызрыҭ Прискиллеи Акилеи, иара убас Онисифор иҩны иаҵанакуа.
Ерасҭа Коринф даанхеит; Трофим игәы шыбзиамыз Милит сиԥырҵит.
Уҽазкы аӡынранӡа аара. Асалам урҭоит Еввул, Ԥуд, Лин, Клавдиа, убас аишьцәа зегьы.
Иҳақәиҭу Иисус Христос угәы-уԥсаҿы дыҟазааит. Зегьы лыԥхагәыԥха шәымаз. Амин.
Апостол павел тит изишьҭыз
Павел, Анцәа имаҵуҩы, Иисус Христос Иапостол, Анцәа игәаҳәарала иалкаау-иалыԥшаау ахаҵара, аиаша-ҵабырг разкылгара заҭәашьоу,
Убри ала наунагӡатәи аԥсҭазаара иақәыргәыӷу, уи атәы зажәа ԥсахрак ақәым Анцәа шеишықәса раахыс иҳәаақәиҵахьан.
Иаԥхьазгәаҭаз иажәа аамҭа анааи, Иара, Ҳаиқәырхаҩ иҳәахьала, уазҳәаҩыс уи азыҟалара саҭәашьахеит.
Тит, сара сԥа иаша, исымоу ахаҵара сыцеиҩызшо: Аб Анцәа, Ҳаиқәырхаҩ Иисус Христос рахьтә лыԥха умазааит, хирла уҟазааит.
Сара Крит уаансыжьит ҳазлагаз, ҳгәы иҭаз аус аҵыхәтәанынӡа анагӡаразы, ишудысҵаз аиԥш, қалақьцыԥхьаӡа ауахәамақәа рнапхгацәа раҭаразы.
Анапхгаҩы дызнысхьоу амҩаҿ ҽыԥныҳәа злаиуҭаша акы далаҟамзароуп, мацара ԥҳәыск илхаҵоу аӡә иакәзароуп, ихшарагьы ахаҵара змоу хшаразароуп, азыӡырҩра рыланы, ишахәҭоу аиԥш ааӡара рыманы.
Уи гәҩарак, лак-ҩакрак узҭо акы далаҟамзароуп, Анцәа иҩнра иаргылаҩу уаҩызароуп, амчра бзиа избо, иуаҩхжәоу, хачҳара змам иакәымзароуп, аҩыжәра иазхьуа, зажәа уахәуа, аԥаразы зыԥсы цәгьоу дреиуамзароуп;
Урҭқәа рцынхәрас, уи асасдкылара иазхиоу, гәнаҳара иалаҟам, ицқьоу, иаша-ҵабыргла иҟоу, аҽынкылара иазхиоу аӡә иакәзароуп.
Уи аиаша-ҵабырг азхеиҵозароуп, ихадоу ак еиԥш иԥхьаӡозароуп, егьырҭ аҵара дирҵалозароуп иаӷацәоу, аиашара иаҿагылоу рыгәҭакқәа рыҵдыраара, раҿаԥҽра илшаларазы.
Избанзар ирацәаҩуп, еиҳарак заԥхьатә хсоу рыбжьара, уаҩ иҳәара змаҳауа, амала баша аҭамӷьар иасуа, зажәа ашәи-ҭышәи иузнамго;
Урҭ иаарласны зҿы еихактәқәоу роуп: избан акәзар рхатә гәаҳәарақәа инарыцныҟәаны ак ахьроуша иазгәыӷны, иакымкәаиҩбамкәа аҭаацәарақәа бжьырхуеит, ирыхәҭам, ираҭәам дырҵауа, рыхышҩ азышьҭуа.
Уимоу ражәеинраалаҩҩцәа иреиуоу аӡәы зны абас иҳәеит: Критаа еснагь имыцҳәацәоуп, уаа хжәақәоуп, аашьара икны иагоит, иԥсыцәгьақәоуп.
Ари ииаша-ҵабыргу акоуп. Убри аҟнытә имҩақәҵала ахаҵара иазкылсразы,
Аиаша-ҵабырг иаҿагыло Иудеиаа рхыҭҳәаа-мыҭҳәаақәа, рҵасԥҟарақәа ихырымхразы, ишьақәырмҟьаразы.
Ицқьоу рзы зегьы цқьоуп; аха ауаа бжьысқәа, ауаа ҟьашьқәа рзы зегь ҟьашьуп, избан акәзар урҭ рыхшыҩ, рыламыс бжьысуп, еицакуп.
Урҭ Анцәа дҳамоуп, Анцәа даадыруеит рҳәоит, аха рус-ҳәыс, иаадырԥшуа ахымҩаԥгашьала, рызқәа иеиадырхоит, нышәарак, ҳәатәхаҵарак иазхиам, ус бзиак азыҳәа ихәарҭоу уаам.
Уара идурҵалаша аҵабырг-ҵара, аҵара иаша иаҵанакуа ауп;
Зықәрахь инеихьоу ауаа агәаҽанызаара, аҟасара шраҭәоу рызнагала, рхымҩаԥгашьа иацклаԥшларазы, ахаҵара, абзиабара, ахачҳара аадырԥшларазы.
Акыр зхыҵуа аҳәса ракәзаргьы аҳаҭырқәҵара шаадырԥшлаша, ацқьацәа реиԥш рыҽшеиларҳәалаша, амц шырымҳәалаша, аҩыжәра рыҽшарымҭаша, аус бзиақәа рыҟаҵара ишазықәгылаша,
Дара иреиҵбацәоу аҳәса ирарҳәалааит рхацәа, рхәыҷқәа бзиа ишырбалаша;
Ирылабжьалааит урҭ рхы ишацклаԥшлашазы, ицқьашәқьаны ишыҟалашазы, аҩн усқәа ирҿны, ибзианы, зхацәа рҳәатәы иацныҟәо ракәны Анцәа иажәа ацәа ԥырымҽразы, иладмырҟәразы.
Аҿар хпатуқәҵарала, ҟәышрала ишныҟәалашатә рабыжьгалатәуп.
Уара ухаҭа абзиара ахьыҟауҵаша уашьҭаз ҿырԥштәыс уроуларазы, урҵаҩра ус аҿгьы ах ҳаҭыр ақәҵара, аҟасара;
Уажәа ҽыԥныҳәа амамыз, иҟәышыз иузыразым, аҽыԥныҳәа уҭара иазхиоу ҳәатә имамкәа даанхаразы.
Атәцәа ракәзар, раҳцәа рҳәатәы ишацныҟәалаша, ргәы иахәаша шырулаша, рҳәатәы ишаҿамгылаша рызнагала;
Рыхшыҩ азышьҭла знапаҿы иҟоу раҳцәа ирыҵамӷьычларазы, уаҩ дзықәгәыӷша уааԥсыраны рхы аадырԥшларазы рхымҩаԥгашьала зегьы ирбарҭахааит Ҳанцәа-Ҳаиқәырхаҩ ҳазқәиҵо амҩа, иаҳирҵо аҵара ишаҭәоу аиԥш ала ишдырԥшӡо, ишӡырырго.
Анцәа иҳаиҭо, ҳаиқәырхара алзыршо алыԥха-агәыԥха ауаа зегьы иртәуп, ирзеиԥшуп,
Уи алшара ҳнаҭоит адгьылтә гәаҳәарақәа мап ҳәа рызҳәара, ари адунеи аҿы иаша ҵабыргла, ԥсы цқьарала аҟазаара;
Агәра ҳнаргоит ҳазқәыргәыӷу шынаӡахо Анцәа дуи Ҳаиқәырхаҩ Иисус Христоси шаауа.
Уи ихы ҳақәиҵеит, закәандарас иҟоу зегьы ҳарцәихьчарц, ҳгәы-ҳаԥсы ирыцқьарц иԥшьарц, абзиара, аразра зҭаху Иара иҷыдоу жәларны ҳҟаларазы.
Уара абри атәы дырҵала, абри ашҟа ауаа ааԥхьара, амҩақәҵара рыҭала; абри атәы мҩаԥгала, иаҿаԥҽла иақәырӷәӷәаны, тәамбашақә аӡә духәаԥшыртә ухы ҟаумҵан.
Ауааԥсыра иргәаларшәала аиҳабыреи иаԥу егьырҭ амчрақәеи ирыххәыцларазы, рҳәатәы иқәныҟәаларазы, еснагь аус бзиақәа рыҟаҵара иазыхиазаарацы,
Ирабжьагала аӡәи-аӡәи ҵәылеибамхларц, еизыразызарц, ҭыӡшәа рыламзарц, дара-дара рыҩнуҵҟа, зегь рышҟа аҟәымшәышәра, агәшаҭара аадырԥшларазы.
Ҳарҭгьы зны уаҩы ҳиххәыцуамызт, еиуеиԥышм ҳадгьылтә гәаҳәарақәа, ҳцәаныррақәа тәыс ҳрыман, ҳаржьон; ҳаԥсҭазаара цәгьа-мыцәгьарала, еиҵашьыцрала, хәымгарала иҭәын, аӡәгьы бзиа даҳбомызт, аӡәи-аӡәи ҳаибабны ҳанхомызт.
Аха Анцәа, Ҳаиқәырхаҩ, ибзиабара, илыԥха-игәыԥха ҳҭааит,
Уи ҳара ҳаиқәирхеит иҳамаз ахаҵара, мамзаргьы иҟаҳҵоз аусқәа акы иаԥсоуп ҳәа акәымкәа, ус, Иара игәаҳәарала, лыԥхагәыԥха ҳаҭаны; Уи ҳара ҿыц ҳшьақәиргылт, Аԥсы Цқьа идоуҳала ҳгәы-ҳаԥсы ирҿыцит,
Уи Адоуҳа Ҳаиқәырхаҩ Иисус Христос ила иаҳзылашеит,
Абас Иара иахьтә иҳауз алыԥха иабзоураны иҳадыз аара ҳхыххеит, ҳариашахеит, наӡаӡатәи аԥсҭазаара аиура ҳаигәыӷит.
Абарҭ, абраҟа иҳәоу ажәақәа ииаша-ҵабыргу ракәны иҟоуп, иаҭахуп урҭ рышьақәырӷәӷәара рыларҵәара, зыԥсҭазаара Анцәа имаздаз, Уи дазхазҵаз ауаа, аус бзиақәа ҟарҵаларазы: уи дара реиԥш, ауаа зегьы ирзеиӷьхоит.
Ахылҵшьҭрақәа рҭоурыхи азакәанԥҟарақәеи ирызкны идырҵысуа аимак-аиҿак гаӡақәа, ацәажәара мыцхәқәа ухы рылаумырхәын, урҭ акгьы иаԥсам, ибашоуп.
Хаз-хазы аҽеиҩшарақәа рахь, аилыҵрақәа рахь ааԥхьара ҟазҵо, дыррала инагам знык-ҩынтә игәиҽанҵа, уи еиҳаны аамҭа иқәумырӡын.
Убарҭқәа ирзықәгылоу ауаҩы иҟаиҵаша изымдыруа деилаԥаҭахьеит, агәнаҳа даҵоуп, уи қәыӡбатәыс ихала ихы риҭахьеит.
Ушҟа Артиом, мамзаргьы Тихик анынасышьҭлакь, лассы сара сахь, Никопольҟа, уҿааха, исыӡбеит убраҟа аӡынра схызгаразы.
Суҳәоит, азакәандырҩы Зинеи Аполлоси рымҩа ианықәлаша аамҭазы, ирҭаху ала реиқәыршәараҿы урыцхрааразы.
Ахаҵара змоу, ҳара иҳаиуоу ауаа аус бзиақәа шыҟарҵалаша, убри ала агәахәара шроулаша рабжьагала, рыԥсҭазаара хымҳаџьымшьа ирхырымгаразы.
Абраҟа исыцҟоу зегьы асалам урҭоит, иуеихырхәоит. Ҳхаҵараҿы бзиа ҳазбо зегьы асалам ҳазрыҭ. Шәарҭ зегьы Анцәа илыԥха-игәыԥха шәымазааит. Амин.
Апостол павел филимон изишьҭыз
Иисус Христос ихаҵаразы ирбаандаҩу Павели аешьа Тимофеии рахьтә, гәы цаҳә-цаҳәла сыззыҟоу ҳусзуҩы Филимон уахь,
Гәы цаҳә-цаҳәла сыззыҟоу аеҳәшьа Апфиа лахь, ҳусзуҩы Архипп уахь, уҩнаҭаҿтәи ауахәама иаҵанакуа зегьы рахь:
Ҳаб Анцәа иахьтә, Иҳақәиҭу Иисус Христос иахьтә алыԥхаагәыԥха, еизыразрала аҟазаара шәымазааит.
Еснагь, сныҳәарақәа раан усгәаларшәауа, Анцәа иҭабуп ҳәа иасҳәоит:
Сара сҟынӡа иааӡоит Иҳақәиҭу Иисус иахь, Уи иҵара здызкылаз ацқьацәа зегь рахь иумоу ахаҵаратәы, абзиабаратәы
Христос Иисус иеилкаара-идырраҿ уи ахаҵара шәара шәыбжьара акыр ԥнаҟо, акыр арҿио иҟаларазы.
Сара гәахәас, гәырҭынчгас иҟасҵоит иумоу абзиабреи иааурԥшуа агәыҭбаареи ахаҵара змоу ауаа ргәашьамх арҵаруа иахьыҟоу.
Иара абри аамҭазы, исҭахын аказы суҳәаразы, Христос ихьӡала сҳәатәхаҵара шухәҭоугьы, уи агәаларшәара азин шсымоугьы;
Аха сара, Павел, ауаҩ бырг, бзиабарала суҳәоит, схаҭагьы абраҟа Иисус Христос иахь исымоу ахаҵаразы ирбаандаҩу, иҭаку аӡә соуп,
Суҳәоит Онисим ишҟа агәцаракра ааурԥшразы, уи сара абраҟа сахьҭаку ԥак дысзиҩызахеит:
Анкьа, иҟалап, уи акгьы иузаԥсамыз аӡә иакәызҭгьы, аха уажәы, иаша-ҵабыргла, уара узыҳәангьы, сара сзыҳәангьы иаԥсоу аӡә иоуп, ушҟагьы дсыргьежьуеит,
Сара сгәы-сыԥсы удукылоушәа дудкыл.
Сара исҭахын, уара уцынхәрас, уи абра дыҟазааразы, агәырӷьаҿҳәаша жәабжь аҵыхәала сахьҭаку цхыраара сиҭаларазы;
Аха исҭахым уара угәы иаанаго сазымҵаакәа ак сыӡбарц, насгьы саҳәоит абри аус бзиа умаҵура иуднаҵо ала акәымкәа, угәыуԥсы иуҵарҳәо ала уазнеирц.
Иҟалап, уи аамҭақәак рыҩнуҵҟа дуҟәгахазар, нас наунагӡа уара дуоуразы;
Аха уи уажәшьҭа тәык иаҳасабала акәым дшыгьежьуа, деиҳауп, акыр иаҳзаԥсоу ешьоуп, еиҳарак сара сзы, агәра згоит уара узгьы убас еиԥш акәны дшыҟало, Иҳақәиҭу дазхазҵо уаҩык иаҳасабала.
Нас, абас, уареи сареи еилахәу, еиҿцаауа ҳакәны ҳаҟазар, абри ауаҩ схаҭа судукылоушәа дудкыл.
Уи уара угәы нирхахьазар, мамзаргьы иутәу ак иқәны иҟазар, уи зқәу сара соуп ҳәа иԥхьаӡа.
Сара, Павел, абри напылаҩырала ианысҵоит: ишәатәу сара исшәоит, салацәажәом уара ухаҭа иуқәу суал атәы.
Убри аҟнытә, акыр исзаԥсоу сашьа, сыргәырӷьа уара ула Иҳақәиҭу иҟны; сгәы-сыԥсы рҭынч Христос иҿы.
Абри зыҩуеит иааурԥшуа аҳәатәхаҵара сеигәыӷны, абраҟа сызҳәо аҵкысгьы улуршап ҳәа.
Иара абри аамҭазгьы суҳәоит уадак сызурхиаразы: исзышәкуаз аныҳәаԥхьыӡқәа ирыбзоураны, сгәыӷуеит лассы соурышьҭып, сагьшәҭаап ҳәа.
Асалам узынаиҭиуеит Епафрас сара сеиԥш Иисус Христос иазхаҵаразы дҭакуп;
Иара убас сузуцәа Марк, Аристарх, Димас, Лука.
Шәгәы-шәыԥсы Иҳақәиҭу Иисус Христос илыԥха-игәыԥха рыцзааит. Амин.
Апостол павел ауриацәа ирзишьҭыз
Анцәа ажәытә аахыс акырынтә, еиуеиԥшым акырқәа рыла ҳабацәа драцәажәон, аԥааимбарцәа рыцҳаражәҳәарала;
Аҵыхәтәантәи аамҭақәа раан Анцәа дҳацәажәоит Иԥа ила; Убри иоуп зегьы зиҭаз-измеидаз, ҭынхас ирзыҟало, изгәыӷрала ауп адунеи зегь шишаз, ишаԥиҵаз.
Аԥа Аб ихьӡ-иԥша лашарас дамоуп, Иара дихаҿроуп; Иара ибзоураны ауп адунеи аҿы иаԥу зегьы шаԥу, иажәа амчхарала ҳазлаз агәнаҳарақәа ҳрылганы, ҳацқьа-шәқьаӡа ҳҟаҵаны, Хыхь иҟоу иарӷьараҿ дидтәалт,
Уи Амаалықьцәа зегьы дреиҳауп, иаҭәашьаз, ҭынхас дзызгылаз ахьӡгьы хьӡыс иҟоу зегьы ирхыҳәҳәоит.
Анцәа знымзар зны Имаалықьцәа иреиуаз рахьтә аӡәыр иеиҳәахьазма: Уара Сара Усԥоуп, иахьа хшарас усзыҟалт, мамзаргьы: Уи Сара Сиабхоит, Иара Сԥа иакәны дҟалоит?
Раԥхьатәи Ихшаазаҵә адунеи дазшауа, Анцәа иҳәоит: Анцәа Имаалықьцәа зегьы Убри иеихырхәалоит.
Амаалықьцәа ирызкны иҳәоуп: Уи Имаалықьцәа доуҳаитәит, имаҵуцәа амца-лашара иахылҵуа абызқәа иреиԥшитәит, имцабз лашареитәит.
Иԥа изы акәзар абас: Уа, Анцәа, Уара утәарҭа ҳарак наунагӡатәиуп; улаба ҷашь уаҳра аиаша-ҵабырг иадыргоуп.
Уара аиашара бзиа иубеит, азакәандара уцәымыӷхеит; убри аҟнытә, уа, Анцәа, егьырҭ зегьы раасҭа Уара Унцәа агәырӷьахәша еиҳа ирацәаны иухьишьит.
Иара убас: зегьы ршараамҭазы Уара, Иҳақәиҭу, адгьыл уасхырс уазыҟалт иаԥуҵеит, ажәҩангьы Уара иунапкымҭоуп;
Урҭ ҭахоит, имҩасуеит, Уара уакәзар наунагӡа уҟоуп; урҭ маҭәаҵас иажәуеит, ихоит,
Маҭәаҵасгьы еилаурҽуеит, унарыхоит, иҿыцу даҽакала иԥсаххоит; Уара уакәзар, еицакра уоушам, ушықәсқәагьы бзанҵык нҵәара рықәым.
Анцәа Имаалықьцәа рахьтә аӡәыр иеиҳәахьазма абас: Уааины сарӷьараҿ утәа, абраҟа усыватәаз уаӷацәа зегьы Уҿаԥхьа, ушьапқәа рҿы асаара ишьҭасҵаанӡа?
Урҭ ахаҵара змоу ирҭаауа, рымаҵ зуа, аиқәырхаратә мчылшара заҭәоу аԥсымчқәа ракәны иҟаӡами?
Убри аҟнытә мҩа иашала аныҟәаразы, ҳамҩахымҟьаразы абри иҳаҳаз-иҳаҳәоу даараӡа игәцаракны ҳхахьы иааҳгароуп.
Амаалықьцәа рыла иаацҳаз ажәа ԥсахрак, еиҭакрак амамызт, ишыӷәӷәац иӷәӷәан, убри иабзоураны уи аицакра, ақәымныҟәара иахәҭаҵәҟьаны уаҩ лахь инаҭон;
Ҳарҭ абас еиԥш иҟоу ақәыӡбара ҳазлацәцарызеи, аиқәырхара ҳазҭо алшара ду анатәаҳамбо аамҭазы, раԥхьаӡа акәны уи рылазҳәаз Иҳақәиҭу иоуп, хаҭала абри ахҭыс, абри аиқәырхаратә Иара иҿы иалаԥшыз, избаз-изаҳаз уи атәы шьақәдырӷәӷәоит;
Абри ахҭыс, абри ажәабжь Анцәа иахьтә ишьақәдырӷәӷәон иара убас еиуеиԥшымыз адыргақәа, аџьашьахәрақәа, Иара игәаҳәарала Аԥсы Цқьа иҟаиҵоз аҳамҭақәа, убарҭ зегьы убри акәӡамыз изызкыз-изызҳәаз?
Ҳара зыӡбахә ҳамоу наӡаӡатәи адунеи Анцәа Амаалықьцәа рымчра ишамаимдаз ауп.
Уи атәы зны уаҩык џьара абас шаҳаҭра азиуит: дызусҭада мшәан абас уара иугәалашәо, узызхьаауа ауаҩы? мамзаргьы Уара узҭаауа ауаҩытәыҩса иԥа?
Уи аамҭа кьаҿк аҩнуҵҟа ауп Амаалықьцәа раҵкыс деиҵаны даныҟауҵа; аха нас хьӡи-ԥшеи иуҭеит, уара иулшахьаз, иунапкымҭаз дырхыҳәҳәо дҟауҵеит,
Иҿаԥхьа зегьы асаара ишьҭоуҵеит. Уи ауаҩы зегьы рымаа икны, имҽхакны, инапаҵаҿ иҟаны дҟаиҵеит; амала иахьазы убарҭ дрылаҟаны зегьы инапаҿы иҟаны, рымаа икны дыҟан ҳәа ҳбом;
Аха шьҭа Иисус даҳбоит, Уи, ииашаҵәҟьаны, аамҭак азы Амаалықьцәа рҿаԥхьа маҷк дларҟәын, аха иахьа хьӡи-ԥшеи иҭоуп, избанзар Анцәа игәаҳәарала зегь ҿызхыз, ирхыԥсааз иакәхеит.
Иаԥу зегьы Уи изы иаԥуп, зегьы Иара ила ишьақәгылоуп. Уи иҭахуп зегьы еиқәирхарц, аха убри азы Иара ихаҭа гәаҟрас, уаӷеимшхарас иҟоу зегьы дырхысыр, дыргәылсыр акәхеит аиқәырхара Ԥызара азиуразы.
Ауаа злашара Рхаԥхауагьы, Изырлашауагьы Аӡә иакәны дыҟоуп; убри аҟнытә урҭ сашьцәа роуп ҳәа аҳәара Иара дацәыԥхашьом, абас аиԥш аниҳәауа:
Ухьӡ Сара сашьцәа ирбо-ираҳауа ирыласҳәоит; ауахәамаҿ еизаз зегь рыгәҭа Уҳараскуеит.
Иеиҭагьы: Уи Сара гәыӷырҭас дҟасҵоит, иара убас: абар, Сара схаҭагьы, Анцәа исиҭаз схәыҷқәагьы.
Урҭ ахәыҷқәа цәала-жьыла иахьшоу азы, Иара ихаҭагьы ауаҩытәыҩсатә ԥсабара, ауаҩытәыҩсатә цәаҩа далаҟахеит, дуаҩытәыҩсахеит, иԥсрала аԥсра аҳас иамоу аҩысҭаа имч-илшара ҭаирхаразы,
Аханатә аахыс аԥсра аҿаԥхьа ишәаӡыӡоз, уи тәыс иамаз ауаа ахақәиҭра риҭаразы, иҿихразы.
Уи имаҵура зызку идикылаз Амаалықьцәа ракәым Авраам ихылҵшьҭроу роуп.
Убри азы Христос иашьцәа злаҟоу зегьы далаҟахар акәын, урҭ иҽреиԥшитәыр акәын, дразны, дҳалалны ажәлар агәнаҳара иалызго, Анцәа иҿаԥхьаҿтәи имаҵураҿы Ԥхьаԥшьаҩны дгыларазы.
Аханатә Иара ихаҭа гәаҟрас, ԥышәарас иҟоу зегьы ихҭигахьан, дрылсхьан, уажәшьҭа алшара имоуп убас игәаҟуа, аԥышәара иахысуа, имҩахырҟьо дрыцхрааразы, иеиқәирхаразы.
Иалкаау, иааԥхьоу, ажәҩан ахьтә лыԥха змоу сашьцәа, ацқьацәа, схы шәықәкны исҳәоит, шәизыӡырҩы Цҳаражәҳәаҩыс, Ԥхьаԥшьаҩыс иаашьҭу, зыгәра хаҳҵауа Иисус Христос,
Уи Дықәзыргылаз игәра игоит, дазхеиҵоит, Анцәа иҩнраҿы Моисеи игәра шыргоз, дшазхарҵоз аиԥш.
Аха Иисус Моисеи иаҵкыс еиҳа хьӡи-ԥшеи иаҭәашьоуп, аҩны ахаҭа аасҭа иара зыргылаз еиҳа ахьӡ-аԥша шиаҭәахо аиԥш.
Иарбан ҩнызаалакь ахатә ргылаҩ дамоуп, аха Анцәа зегьы рыргылаҩ-рышьақәыргылаҩ иакәны дыҟоуп.
Анцәа иҩнраҿы Моисеи гәҭыӷьӷьаала, иашарала змаҵура мҩаԥызгоз аӡә иакәын, дызхагылаз, дыззааԥсоз амаҵура ҳаԥхьаҟа иҟалашаз иазҳәан, уи ала иҳәаақәҵан.
Христос иакәзар, Уи Анцәа иҩнра Ԥас дамоуп; Иара иҩны ҳара иҳаҩнуп, иааҳарԥшуа агәаӷьреи агәыӷреи хьчаны, урҭ иҳарҭо еиқәырханы, аҵыхәтәанынӡа иҳазнагар.
Убри аҟнытә Аԥсы Цқьа иҳәоит: шәара иахьа Уи ибжьы шәаҳауазар,
Шәгәымбылџьбараны шәҽыҟашәымҵан, ацәҳәыраҿ хынҭҩынҭарала, гәамҵрала шәшықәгылоз аиԥш;
Уаҟа шәабацәа ирасҳәоз иашазу-иашамзу аилкаара иашьҭан, сԥыршәон, урҭ ҩынҩажәа шықәса рыҩнуҵҟа иҟасҵоз рбарҭан.
Убри иахҟьаны, Сара урҭ рабиԥара сазгәааит, иагьысҳәеит: ргәы-рыԥсы мҩахҟьоуп, ирҩашьоуп, урҭ Сара сымҩақәа рхырхарҭа рбом;
Убри аҟнытә абас еиԥш иҟаз сыԥсахеибакраан ҭоуба зуит урҭ Сара сахьыҩноу, ԥсшьарҭас иахьсымоу иҩналараны ишыҟам.
Сашьцәа, шәгәышәҽаныз, шәыбжьара згәы-зыԥсы гәнаҳарала, ҩысҭаарала иҭәу, зыԥсҭоу Анцәа мап ицәызкхьоу дшәыламзааразы.
Ес-аашар аӡәи-аӡәи шәеилабжьала, шәгәаҳәара шьҭышәхла, иахьа ҳәа ҳазҿу аамҭа ыҟанаҵы, агәнаҳа шәаҵамлан, игәымбылџьбароу уааԥсыраны шәҽыҟашәымҵан.
Аханатә иҳамаз ахаҵара еиқәҳархар, иаҵаҳамкыр, усҟан Христос ҳилахәхоит.
Ишҳәоу аиԥш ала: Шәара иахьа уи ибжьы шәаҳауазар, шәгәымбылџьбараны шәҽыҟашәымҵан, ацәҳәыраҿ хынҭ-ҩынҭрала, гәамҵрала шәшықәгылоз аиԥш
Избан акәзар Уи ибжьы заҳаз шьоукы гәамҵит, иқәгылт; аха урҭ Моисеи заԥхьа дгыланы Мысра иалҵуаз зегьы ракәмызт.
Дызусҭадаз нас, абас еиԥш ала, зҽадцаланы ҩынҩажәа шықәса рыҩнуҵҟа Уи игәы-иԥсахы еибазыркуаз? Урҭ агәнаҳа иаҵалаз, зыбаҩқәа убра, убри ацәҳәыраҿ иаанхаз ракәӡами?
Изусҭцәадаз сахьыҩноу иҩнасыжьлом ҳәа Анцәа ҭоуба изыруаз мшәан урҭ убраҟа Иара дазхазымҵоз ракәӡамыз?
Абасала, иаабоит урҭ уахь ҩналашьа зрымамыз Иара дахьазхарымҵоз азы шакәыз.
Аха макьана ихьшәам, Иара иԥсахьишьо анеиразы иҟоу ааԥхьара макьаназы мчамоуп, нас, шәааи, даара ҳхы гәцараҳкыпҳацклаԥшып, уахь аҩналара ҳара ҳзы ихьшәамхарц.
Убасҟан игәамҵыз, иқәгылаз реиԥш, ҳаргьы аиқәырхара иазку уи ажәабжь бзиа ҳалаҳәан; аха ари ажәабжь урҭ изаҟаразаалакь акала ирмыхәеит, избан акәзар ираҳаз уи ажәа ирымаз ахаҵара иаламӡыҭит, иатәнамтәит.
Ҳарҭ, Уи игәра азхазҵаз, иԥсшьарҭа ҳатәуп, ҳаҩналоит, Иара ишиҳәаз аиԥш: сыԥсахеибакраан ҭоуба зуит, урҭ Сара сахьыҩноу, ԥсшьарҭас иахьсымоу иҩналараны ишыҟам; Уи абас иҳәеит, адунеи ишаз аахыс иусқәа еиқәышәшәа ишыҟазгьы.
Абыжьбатәи амш иазкны џьара абас аиԥш ҳәоуп: абыжьбатәи амш аҽны Анцәа Иусқәа зегь рахьтә драҳаҭны иԥсишьеит.
Убас иара абраҟа: Сыԥсшьарҭахь иҩналараны иҟам.
Абасала, Анцәа иҳәахьа аханатә амчхара шамац иаманы иаанхоит: иԥсшьарҭахь анеира заҭәахо шьоук ҟалоит, аха урҭ раԥхьаӡа ааԥхьара зауз, агәырӷьаҽҳәаша жәабжь заҳаны издызымкылаз ракәхом.
Убри аҟнытә Анцәа даҽа мшык алихит, иахьа ҳәа ишҳәоу аиԥш: Акыр шықәса рышьҭахь уи убри аӡбахә Давид иҿала ицәыригоит абас аиԥш ала: иахьа уи ибжьы шәаҳауазар, шәгәымбылџьбараны шәҽыҟашәҵымҵан.
Аханатә урҭ Иисус Навин ириҭаз аԥсшьара рызхоны иҟазҭгьы, Анцәа усҟан даҽа мшык аӡбахә иҳәараны дыҟамызт.
Убри аҟнытә Анцәа иуаажәлар рзы асабшатәи аԥсшьара-мшы мчы аманы иҟоуп.
Иара иԥсшьарҭахь инеиуа, уи иҩнало дарбанзаалакь иусқәа рахьтә иԥсишьоит, Анцәа ихаҭагьы иусқәа рыҟнытә иԥсшишьо аиԥш.
Убри азы ҳарҭ иҳалшо зегьы ҟаҳҵалароуп Уи иԥсшьарҭахь анеира ҳаҭәахаразы, ҳара ҳахьтә дарбанзаалакь зны уи мап ацәызкыз-издызымкылаз дырҿымԥшразы.
Избанзар Анцәа иажәа ԥсҭазаара амоуп, аус ауеит, уи наҟааҟ зҿы цҳафыруа аҳәа иаҩызоуп: ҳаԥсы ахьҭоу, ҳазлаҟоу, ҳазлеибарку рыҵанӡа инаӡоит, ҳдоуҳаи ҳаԥси ахьеихьысуа ирныруеит, ҳҟәартәрақәа, ҳхы-ҳахшыҩ атҟәоит, ауаҩы игәы иҭаҵәаху, хәыцырҭас имоу, дызлаҟоу абарҭоуп, ирылацәажәоит, ирылаӡбауеит.
Ари адунеи аҿы иаԥҵоу зегьы, адунеи злаҟоу зегьы, маӡас ирыҵоу, ирху-ирҵыхәоу Иара ибарҭоуп ак ҵәахышьак амам, Уи иҿаԥхьа зегь аатуп: ҳаргьы Иара иҿаԥхьа зегьы рҭак ҟаҳҵар акәхоит.
Абасала, ҳара дҳамоуп Аԥхьаԥшьаҩ ду, ажәҩанқәа ирхысхьоуиргәылсхьоу Анцәа Иԥа Иисус; шәааи, нас, зыгәрагара ҳазыразу инагӡаны игәра ҳгап, ҳхаҭақәа абри атәы шаҳҳәауа аиԥш.
Ҳара ҳаԥхьаԥшьаҩ иҳагу-иҳабзоу, иаҳхьаау зхьаам дреиуам; Уи, ҳара ҳаиԥш, ԥышәарас, гәаҟрас иҟоу зегьы ихҭыситдыргәылсит, иҽызлаԥимшәац, дызлаҟам акгьы ыҟам, агәнаҳа ада.
Убри аҟнытә ҳарҭ ҳамшәа-ҳмырҳа иҳалшоит лыԥха ҳазҭо итәарҭаҿ анеира, уаҟа ҳара иҳагу-иҳабзоу ҳанажьхоит, хьчарацхыраара ҳауеит.
Аханатә аахыс дарбан ԥхьаԥшьаҩызаалакь ауааԥсыра далырхуеит, ауааԥсыра рзы Анцәа иҿаԥхьа амаҵ иуларц, аҳамҭақәеи аԥсаҭатәқәеи ҟаиҵаларц,
Урҭ зымдыррала, ҩашьарала изҵало агәнаҳақәа рхыхаразы; абри аамҭазы уи ихаҭагьы иԥсыҽу уаҩуп,
Убри аҟнытә уи аԥсаҭатә ҟаиҵалароуп ихаҭа имоу агәнаҳақәа рызгьы, ажәлар рызгьы.
Абас еиԥш иҟоу, аҭакԥхықәра змоу амаҵура ауаҩы иара ихатә гәаҳәарала дзахагылом, уи Анцәа иахьтә ааԥхьара имазароуп, зны убри аҩыза ааԥхьара Аарон ишиоуз аиԥш.
Христосгьы иара убас ахьӡ-аԥша Ихала Ихы иеимҭеит, ихала иҽалимхит, аԥхьаԥшьаҩра аниаҭәашьахоз аамҭазы, Уи далхын абас еиԥш иазҳәаз ила: Уара, Сара Сԥа, иахьоуп Сара уансыхшаз.
Даҽа ҭыԥк аҟны Уи абас аиԥш иҳәоит: Уара наунагӡа ԥшьаҩыс уҟоуп, Мелхиседек дшыҟаз аиԥш.
Идгьылтә ԥсҭазаара аан Уи дқьыз-қьызуа, длаӷырӡышауа аԥсра иацәнырхара Зылшоз диҳәон, илаз аҳәатәхаҵара, ахыларҟәра ирыбзоураны иажәа наҩит.
Уи Ԥас ҳәа иҟаз шиакәызгьы, ихигоз агәаҟрақәа, аԥышәарақәа раан Иара ихала аҳәатәхаҵара, ахаҵаҵара илаиааӡеит,
Ишахәҭаз аиԥш зҳара аниоу, Иара изыӡырҩуаз, дазхазҵоз зегьы маакырас дырзыҟалт наӡаӡатәи аиқәырхара аиоуразы.
Уи Анцәа ихаҭа иахьтә ааԥхьара иоуит Ԥхьаԥшьаҩыс аҟаларазы, зны Мелхиседек ишиоуз аиԥш.
Абри атәы инарҭбааны уаҩ далацәажәар ҟалоит иаҳҳәашагьы ыҟоуп, аха шәара ишәаҳауа рацәак ирласны ишәзышьҭкаауам, аӡырҩрагьы шәыцәмаҷхеит.
Заҟа аамҭа бжьысхьоу ала, шәара уажәшьҭа арҵаҩра ус напашәыркуазар акәын: аха макьана шәхаҭақәа Анцәа иажәа аилкаараҿ зда ԥсыхәа ыҟам ҟыжә-быжәк, раԥхьатәи нбанқәак, ажәақәак ирыдамзаргьы шәыхшыҩ азызшьҭыша арҵаҩцәа шәҭахуп, макьана хышла иааӡатәқәоу шәоуп, егьыс, еиҳа алшара зҭаху афатә ӷәӷәа, афатә мчы албаадара шәцәыуадаҩуп.
Хышла зҟырҟы дырцәаакуа дарбанзаалакь, аиаша жәа ахыаҵыхәа ахьцо изеилкаауам, избанзар уи макьана дсабиуп;
Еиҳа алшара зҭаху афатә еиҳа зхыҵуа, изызҳахьоу ирызкызароуп, урҭ ацәгьеи-абзиеи реилкаара-реиҩдыраара иашьҭоуп, убри аҿы рыҽԥыршәоит.
Убри аҟнытә, шәааи, Христос иеилкаара иаҭаху раԥхьатәи лагамҭақәак рҿы ҳаанымгылакәа, еиҳа ишәхьоу, ишьақәгылахьоу рыхшыҩ ззырышьҭышахь ҳаиасып; ахьхәра, иуду аара ахыхра шаҭаху, иҭахо дҭазырхо, дзыԥсуа азааҭгылара, Анцәа ихаҵара,
Аӡӡаахра, анапхакра, иԥсхьоу рахьтә агылара, иаԥу наӡаӡатәи аӡбарҭа уҳәа рылацәажәара ҿыц ахацыркра ҳаламгап.
Урҭ даҽазны ҳрылацәажәап, Анцәа иҳаҭәеишьар.
Зны аиаша-ҵабырг ззаатыз, алашара зхалашаз, ажәҩан аҳамҭа знырыз-еилызкааз, Аԥсы Цқьа илыԥха зауз,
Анцәа иажәа иаҳнаҭо абеиара, абзиара зҽаԥсазтәыз, ахәҭакахьала, иҟалаша адунеи алшара зҭааз ауаа
Урҭ рзы ирыду аара азыгьежьра, ҩаԥхьа ҳаҭамыз ҳәа аҳәара алагара уаҩы ихахьы изаамго акоуп; урҭ зну амҩа аанрыжьыр, усҟан убри ала Анцәа Иԥа ҩаԥхьа дкыдырҵар акәхоит, зегьы ишырбоишраҳауа дларҟәуа, дырпатудауа.
Ишахәҭоу, ианаамҭоу меигӡарахда ақәа зауа амхурсҭа Анцәа ила лыԥха змоу мыхурсҭоуп, ақәа илеиуа адгьыл иажәуазар, амхурсҭа аџьабаа адызбало ауаҩы иҽаҩра марымажаха иԥылозар.
Ус акәымкәа абри амхы аҳаскьын бааԥсы иаганы, амаӷ ахаԥаны, аҳәира ахыҵәаны иҟазар усҟан акгьы иаԥсахом, аҵыхәтәан, ахаҭагьы шәихоит, иқәиаазгьы леиқәыццышә ицоит.
Аха иара абри аамҭазгьы, сашьцәа, иагьа абас ҳҳәозаргьы, шәусқәа усҵәҟьа иҵоурамкәа иҟам ишысҳәо аҵкыс еиӷьуп, аҽеиқәырхара шәацәыхарам.
Анцәа изалымдароу далаҟам, аиаша-ҵабырг дазгылоуп, Уи шәџьабаақәа ракәзааит, Иара иахь ишәымоу абзиабара акәзааит, акы ихашҭны дыҟаӡам, избанзар урҭ Иара изы, ицқьауаа рзы иҟашәҵоит.
Иаҳҭахуп абри аҩыза агәцаракра, ахаҵгылара нагӡаны иаашәырԥшларазы, убасҟан убри ала шәгәыӷрақәа шынагӡахо шьақәырӷәӷәахоит.
Ҳара иаҳҭахым аашьара шәатәнатәырц, зегь рыла иамҩоуп зхаҵареи зычҳареи рыла изқәыргәыӷыз аиура заҭәашьахо ауаа ҿырԥштәыс иҟашәҵаразы.
Анцәа Авраам агәыӷра аниаҭәеишьоз, иинықәуаз Иара ихы акәын, иаҵкыс иеиҳаз, аныҳәаразы уаҩ зыӡбахә иҳәашаз, иинықәшаз уаҩ дыҟамызт,
Абас аиԥшгьы иҳәон: иаша-ҵабыргла лыԥха уаҭәасшьоит, иусҭоит ҵҩа змам ахылҵшьҭра.
Абасала, Авраам ахачҳара аарԥшуа дыԥшын, аҵыхәтәан дызқәыргәыӷыз иоуит.
Ауаа дара рхаҵкыс еиҳау акы ианықәуеит, абри ақәра ирҳәаз шаҳаҭс иазыҟалоит, реимак аҵыхәа ԥнаҵәоит.
Анцәа иҭахын иақәиҵо-ииӡбауа еиҭакра-ԥсахра амурц, убри аҟнытә Уи қәрала, ҭоубала ашьақәырӷәӷәара ақәикит,
Ари атәы аԥхьазгәеиҭеит ирыҭаз аҩба агәыӷраҿ, аҭоубаҿы Анцәа мыцрак далаҟан дыҟам; убри аҟнытә ари аҭагылазаашьа ахеиқәырхаразы Иара иахь инеиуа еиҳа рхы-ргәы азҭанаҵоит, лакҩакрада, гәыҩбарада дазхарҵоит.
Ари азхаҵара, азгәыӷра ҳгәы-ҳаԥсы ԥырхага рызымҭо, изыхьчо аԥырсал иаҩызоуп, уи аԥшьаҭыԥ аҩналара азин ҳнаҭоит, еиқәырхагоуп, амаӡақәа ирԥыракнаҳау аԥарда аартуа, еиҳа узыхӡыӡаауа ашҟа унанагоит
Убраҟа, зны Мелхиседек имаз амаҵура аҩыза заҭәашьоу ҳара ҳзыҳәан зегь хацзыркыз Иисус дыҩналт наунагӡа Ԥхьаԥшьаҩыс иалкаау аӡә иаҳасабала.
Мелхиседек аханатә Салим аҳас даман, Хыхь иҟоу Анцәа ԥшьаҩыс дизыҟан; зны Авраами иареи иеиқәшәеит, Авраам убасҟан аҳцәа рабашьрахьтә аиааира ганы даныхынҳәуаз акәын, уи Мелхиседек лыԥха ииҭеит,
Иааигоз аҷан, амазара жәаџьара ишаны ахәҭак Авраам иаҭәеишьеит; Иара ихьӡ, Мелхиседек, иаанагоит аиаша-ҵабырг аҳ, Салим аҳ акәзар уи аҭынчра аҳ ҳәа ԥнаҟоит.
Уи иани иаби ыҟамызт, дызхылҵшьҭроу, иху-иҵыхәоу еилкаам, идырым; иеилкаам иара убас иԥсҭазаара анхацыркхаз, ианхыркәшахаз; уи иԥшьа-маҵура наунагӡатәиуп, Анцәа Иԥа имаҵура шнаӡаӡатәу аиԥш.
Шәазхәыц, хылҵшьҭра дук ирабыз, абиԥарақәа ирабыз Авраам аибашьра иалигаз амазара жәаба рахьынтә хәҭак иреиӷьыз ахәҭа заҭәеишьаз заҟа ддууз, заҟа хьӡи-ԥшеи имаз.
Азакәанԥҟара излаҳәо ала, Леви иабшьҭра иалҵуаз аԥшьацәа, Авраам ихылҵшьҭраны иҟаз рашьцәа, рыуаажәлар рахьтә ашықәсан ирыланагалоз жәаџьара ишаны ахәҭак дара ирықәнагон.
Ари аԥшьаҩ Леви ишьҭра деиуамызт, аха убас шакәызгьы, Авраам иааигоз аҷан-мазара жәаџьара ишаны ахәҭак идикылт, лыԥха ииҭеит убри аамҭазы Авраам агәыӷра иоухьан.
Алыԥха-агәыԥха ҟазҵо ауаҩы, ианакәзаалакь, лыԥха-гәыԥха зиҭо иаҵкыс еиҳаны игылоу аӡә иакәзароуп.
Алагала жәаџьаратәи ахәҭа еснагь изаҭәаршьауа ауааԥсыра ирылагылоу, здунеи зыԥсахуа роуп, аха араҟа уи зыхәҭахоз наунагӡа иҟоу ҳәа изҳәан.
Ганкахьала уахәаԥшуазар, алагала жәаџьаратәи ахәҭа зауа Леви ихаҭа Авраам ила алагала ажәабатәи ахәҭа наҟ ириҭеит:
Избанзар Мелхиседек Авраам даниниоз Леви дмиӡацызт, уи Авраам дызқәыргәыӷыз, ихылҵшьҭрахараны иҟаз дреиуан.
Зегьы реизҳа-зыӷьара, рырҿиара, иреиҳау аҩаӡараҿ рнагара закәанԥҟарас иаԥыз Леви ихылҵшьҭроу рыԥшьатә маҵура иазынагӡо иҟазҭгьы, усҟан Аарон иҩызаз иакәымкәа, Мелхиседек иеиԥш иҟаз аԥшьаҩ даҭаххараны изыҟазаарызыз?
Аԥшьамаҵураҿы аиҭакрақәа аныҟало аамҭазы, иҟало аиҭакрақәа азакәанԥҟарақәагьы ирныԥшроуп, азакәанԥҟарагьы аҽеиҭанакроуп, иԥсаххароуп.
Уажә араҟа ҳара ҳазҿу иакәзар, уи даҽа хылҵшьҭрак датәын, урҭ рахьтә амҭанагарҭаҿ знымзар зны аӡә маҵура имбацызт, ак идимкылацызт дахымныҳәацызт;
Аханатә аахыс идыруп ҳара Иҳақәиҭу Иуда ишьҭра иалҵыз иакәны дшыҟоу, Моисеи абри ашьҭра аԥшьаҩцәа алҵуан, аԥшьаҩцәа ықәнаргылон ҳәа егьимҳәеит.
Абраҟа ҳазлацәажәаз иаҵоу зегьы еилыкка уаҩы ибоит Мелхиседек иеиԥшу, уи изин змоу аԥшьаҩ дгылараны дшыҟоу,
Уи иԥшьамаҵура, азакәанԥҟара ишаҳәоз аиԥш, цәеижьтә лагамҭала акәымкәа, ҳанҭыҵ иҟоу мчы-лшарала, наунагӡатәи аԥсҭазаара иатәу лшарала иаҭәашьахеит.
Избанзар аханатәтәи шаҳаҭрала иарбоуп: Уара наунагӡа ԥшьаҩыс уҟоуп, Мелхиседек дшыҟаз аиԥш.
Ажәытәтәи ақәҵарақәа, аҳәахьақәа ԥсаххоит урҭ мыч рымамкәа, хәарҭара рыламкәа ианыҟало аамҭазы.
Азакәан ак анагӡара, егьызгым ак еиԥш аҟаҵара алымшеит, уи аҿы иҟалаз аиҭакрақәа ирыбзоураны Анцәа ҳаизааигәазтәуа зеиӷьаҟам агәыӷра ҳауит;
Иахьа уажәраанӡа иаԥыз аԥшьамаҵура ҭоубала иҳәаақәҵамыз акы акәзар,
Урҭ аԥшьамаҵуцәа зегьы ҭоубаҟаҵарада рмаҵура иахагылозҭгьы, Иахьатәи ҭоубаҟаҵарала дахагылт, Иара изы ауп абас аиԥшгьы зҳәаз: Иҳақәиҭу ҭоуба иуит, дахьхәрангьы дыҟам: Уара наунагӡа ԥшьаҩыс уҟоуп, Мелхиседек дшыҟаз аиԥш,
Абасала, Анцәа Иисус еиҳа хараӡа иеиӷьу аҭагылазаашьақәа ииҭеит, ишыҟақәаз аасҭа.
Ԥасатәи аԥшьамаҵуцәа рацәаҩын, иԥсуан-имҩасуан, ҿыц даҽа шьоукы ааиуан, аԥсра аӡә имацара иҟазаара алнаршомызт.
Аха Уажәтәи днаӡаӡатәуп, инаӡаӡатәуп иԥшьамаҵурагьы.
Убри аҟнытә Иара, енагь зыԥсҭоу ибзоураны Анцәа дазхазҵо реиқәырхара, цҳаражәҳәаҩыс рзыҟалара имчуп.
Ҳара Ҳаԥхьаԥшьаҩ абарҭ ирылаҟоу иоуп: Уи дыԥшьоуп, дыцқьа-шәқьоуп, џьара шәытарак иным, гәнаҳа имам, ажәҩанқәа хара дреиҳауп,
Уи ес-аашар аԥсаҭатә ҟаимҵар, дахымныҳәар ада ԥсыхәа имамкәа дыҟаӡам, егьырҭ аԥхьаԥшьаҩцәа ишыҟарҵо аиԥш: урҭ аԥхьа дара рхаҭақәа ирымоу агәнаҳа рхыхразы аԥсаҭатә ҟарҵоит, нас ажәлар рыгәнаҳарақәа рхыхразы иаԥу аԥсаҭатә; Иара иакәзар, знык зегьы рзы ԥсаҭатәыс иҽыҟаиҵеит.
Закәанԥҟарала аԥхьаԥшьаратә маҵура здырҵо ауаҩы уаҩҵас иԥсыҽу ауаа злаҟоу иалаҟоу иоуп, азакәанԥҟара ашьҭахь иалкаау акгьы згым, зегь рыла аҩаӡара-наӡараҿ ҭоубала иқәыргылоу Аԥа иоуп.
Абарҭ, шәышҟа ҳазлацәажәо рахьтә хадара злоу абас еиԥш иҟоу Аԥхьаԥшьаҩы дахьҳамоу ауп, Уи ажәҩан аҿы Зегьзымчу иарӷьараҿ дтәоуп,
Уи имаҵура аԥшьаныҳәарҭаҿ, аҵабырг ныҳәарҭа ахаҭаԥсаҭаҿ имҩаԥигоит, уи ауаҩытәыҩса иҟаиҵаз хыбрам, Анцәа игәаҳәала иаԥҵоуп.
Дарбан Ԥхьаԥшьаҩызаалакь дзықәыргылоу, напынҵас имоу аҳамҭақәа, аԥсаҭатәқәа рыҟаҵара ауп, убри аҟнытә Абригьы убарҭ иреиԥшу аԥсаҭатәқәа ҟаиҵалар акәын.
Уи адгьыл аҿы даанханы дыҟазҭгьы, ԥшьаҩыс дзыҟаломызт; избан акәзар азакәанԥҟара излаҳәоз ала, аратәи аԥшьаҩцәааныҳәаҩцәа урҭ аҳамҭақәа ҟарҵалар рыхәҭоуп,
Адгьыл аҿтәи аԥшьаҩцәа рмаҵура аԥшьаныҳәарҭаҿ имҩаԥыргоит уи ажәҩан аҿы иҟоу иаҿырԥшны, иахсааланы иҟаҵоуп, аха ахаҭа иауеиԥшху, иара агага, иара ацәаара иаҩызоуп; убри азы ауп Моисеи аԥшьаныҳәарҭа напы анаиркуаз аамҭазы, абас еиԥш ала агәҽанҵара зиҭаз: иудыруаз, иҟоуҵо зегьы шыҟауҵаша ашьхараҿы иурбаз иашьашәаланы ауп.
Аха Уажәтәи Аԥхьаԥшьаҩ иаҭәашьоу амаҵура уаанӡа иаԥыз хараӡа иаԥнагоит, избан акәзар уи ирылаирҵәо, цҳаражәҳәаҩыс дызмоу аиқәшаҳаҭра ҿыц ала ишьақәырӷәӷәоу агәыӷратә ауп.
Раԥхьатәи аиқәшаҳаҭра, раԥхьатәи ауасиаҭ гха-ԥха амамкәа иҟазҭгьы, даҽакы аԥшаара иашьҭалатәхомызт.
Урҭ рахь аҽыԥныҳәа ҟаҵауа аԥааимбар иҳәоит: абар иааит урҭ амшқәа, иҳәоит Иҳақәиҭу, Израилаа рыҩнреи Иуда иҩнреи Сареи аҿатә уасиаҭ анҳабжьаҳҵаша.
Ари урҭ рабацәеи сареи иҳабжьаҳҵаз ауасиаҭ иаҩызахом, уи ҳабжьаҳҵеит рнапы ианкны Мысра ианалызгоз аамҭазы; урҭ усҟан иҳабжьаҳҵаз аиқәшаҳаҭрала иҳәаақәҵаз Сажәа азхарымҵеит, иқәымныҟәеит, Саргьы сызқәа реиасырхеит, мап рцәыскит, иҳәоит Иҳақәиҭу.
Убри аҟнытә, абар, урҭ амшқәа рышьҭахь, Израилаа рыҩнреи Сареи абас еиԥш иҟоу аиқәшаҳаҭра-аидгылара ҳабжьаҳҵоит, иҳәоит Иҳақәиҭу: Сара сзакәанԥҟарақәа урҭ рхы-рыхшыҩ, ргәырԥсы ирҭазыҩуеит, дара Срынцәахоит, даргьы Сара исыжәлархоит.
Бзанҵык аӡә дҩагыланы егьи акы иирҵо далагом, аешьа иашьа ихшыҩҭагалара иҽазикуам, идиҵом: Анцәа деилкаа; избанзар ахәҷы инаиркны аду иҟынӡа Сырдыруа иҟалоит.
Убас акәхараны изыҟоугьы: урҭ рзакәандарақәа ранасыжьуеит, ирымоу агәнаҳарақәагьы уаҳа исгәаласыршәараны сыҟам.
Абри аидгылара-аиқәшаҳаҭра аҿыц ҳәа ахьӡҵауа, раԥхьатәи шажәыз атәы цәыригеит; иажәыз, иԥсыҽхаз инагӡаны иқәымҵыр ада ԥсыхәак ыҟам.
Актәи ауасиаҭгьы иаҵанакуаз Анцәа имаҵуратә қәҵарақәа аман, аԥшьаныҳәарҭагьы адгьыл аҿы иҟан;
Иргылаз аныҳәарҭа актәи аҟәшаҿы ацәымзахшьырҭа гылан, игылан азеиԥш еишәа, убас ахныҳәаразы иааргоз ачақәҵарҭа; ари аҟәша Ацқьа ҭыԥ ҳәа иашьҭан.
Аԥарда анаҩсан иҟаз аҩбатәи аҟәша иахьӡын Ацқьацәа Рыцқьа ҭыԥ;
Уаҟа ахьтәы рафҭра кнаҳан, зганқәа зегь рыла хьыла ихҟьаз ауасиаҭ-шәындыҟәра гылан, уи аҩнуҵҟа иҵәахын аманна-рыц зҭаз ахьтәы еирыӡ, Аарон импыҵакыз, иахьышьҭаз ибыбышӡа ишәҭхьаз, амчра иадыргаз илаба ҷашь, иҭыҟҟа-ҭыҟҟа аҳәахьажәа зныз ахаҳә ҟьаԥсқәа.
Ашәындыҟәра азқәа иқәгылан хьӡи-ԥшеи ирдыргоу ахьерувимцәа, урҭ рыкәша-мыкәша зегьы дырлашон; аха араҟа хаз-хазы зегьы рыхцәажәара ҳаламгап.
Абас еиԥш ала ишьақәыргылаз аныҳәарҭа актәи аҟәша еснагь, иааиԥмырҟьаӡакәа аԥшьаҩцәа ҩналон, урҭ Анцәа имаҵура нарыгӡон;
Аха аҩбатәи аҟәшахьы шықәсык ахь знык аҩналара иақәиҭыз Аԥхьаԥшьаҩ иакәын, иара убригьы ихаҭа игәнаҳарақәа, азымдырра иарҿиоз ажәлар рыгәнаҳарақәа рхыхразы имҩаԥгахоз ԥсаҭатә шьада уахь дыҩналомызт.
Иара абри ала Адоуҳа Цқьа змоу иуеилиркаауан аԥхьатәи аныҳәарҭа гыланаҵы аԥшьаныҳәарҭахь амҩа шаартымхо, неишьа шыҟам.
Ари аҿырԥштәы иаҳәо: иахьатәи ҳаамҭазы иаанагауа аҳамҭақәеи аԥсаҭатәқәеи рыла имҩаԥырго амҵахырхәара аӡәгьы иламыс арыцқьара, аҿыхра алнаршом;
Убас иуфаша-иужәша, урҭ ушрызнеиша, уҽшуӡәӡәалаша ирызку ҵҩа змам аԥҟарақәа, урҭ зегьы хыхь-хыхьла еибаркыз ракәын, ҩнуҵҟала мыч рымамызт, аарла ииаиуан аԥҟара ҿыцқәа, азнеишьа ҿыцқәа цәырҵаанӡа.
Уажәы Ԥхьаԥшьаҩыс Христос дааит, дыҩналт аԥшьаныҳәарҭа ҿыц ҿыки-бзыки ишырзымҳәаша ихиоу, џьара акы згым; уи ауааԥсыра идыргылаз, ари адунеи уаанӡа иадыруаз, ишьақәыргыланы иамаз акакәым.
Уи уахь аџьмашьтәақәеи ақаблақәеи ршьа ицрашы дыҩнамлеит, дыҩналт Иара Ишьа каҭәаны, наунагӡа, наӡаӡа иҽҿыхны.
Ақаблақәеи аџьмашьтәақәеи ршьа, мамзаргьы ԥсаҭатәыс иҟарҵаз ирблыз ацәҵыс аццышә ԥыҭ-чыҭк аҟара уаҩы ирыцқьара, иҿыхра рылшозаргьы,
Урҭ иреиԥшума Христос Ишьа, Уи џьара шәытарак зным ԥсаҭатәны, Доуҳа Цқьаны иҽыҟаиҵеит иҽкыдиҵеит, ҳҭазырхашаз агәнаҳа ҳацәыхьчаны, зыԥсҭоу, ииаша-ҵыбрыгу Анцәа имаҵ аура ҳаҭәашьаны.
Убри аҟнытә абри аҿатә уасиаҭ Уи Цҳаражәҳәаҩык иаҳасабала дазгылт, раԥхьатәи ауасиаҭ аан агәнаҳара иаҵалаз ауаа иԥсрала наӡаӡа иҿихразы.
Ауаҩы ауасиаҭ аанижьыр, иара даныԥслакь ашьҭахь ауп иуасиаҭ мчра аманы ианыҟало,
Избанзар зуасиаҭ зҳәаз иԥсы ҭанаҵы, иуасиаҭ изаҟаразаалакь мычра аиуам, уи мчы-лшара аанахәоит изҳәаз идунеи аниԥсахлакь ашьҭахь.
Убас ауп абраҟагьы аԥхьатәи аиқәшаҳаҭра аидгылара шьада аус азуамызт:
Моисеи ауаажәлар рҿаԥхьа дҩагыланы, азакәан аҳәахьақәа, аԥҟарақәа данрыԥхьа ашьҭахь, ақаблақәа ршьеи аџьмашьтәақәа ршьеи ӡыла иааилаӡҩаны, аласа цәхаԥшь зкәыршаз фырмахьҵәла ашәҟәы-ҩыра ишақәирпҟҟаз аиԥш, ажәлар зегьы ирықәирпҟҟеит, иԥшьеит,
Абас аиԥш ҳәауа: Ари аҳәахьа иатәу шьоуп, уи Анцәа уасиаҭс ишәиҭеит.
Нас аныҳәарҭа зегьы ифырмахьҵә ала аԥшьа-ӡы ҩнеиҟьеит, уи аӡы рықәирпҟҟеит иара убас убраҟа иҟаз, Анцәа-иныҳәартә маҵураан рхы иадырхәоз амаҭәарқәа зегьы.
Азакәанԥҟара иаҳәоит зегьы шьала ишрыцқьатәу, ицқьашәқьаӡа ишыҟаҵатәу, шьакаҭәарада агәнаҳахыхра зыҟалом, егь уанажьхом.
Абасала, ижәҩантәу иаҿырԥшны, иадкыланы адгьыл аҿы иҟоу, иаԥҵоу зегьы абас аиԥш ауп ишрыцқьахо, аха ижәҩантәу арыцқьара еиҳа акыр иаԥсоу даҽа ԥсаҭатәык ала иалкаауп.
Христос дзыҩналаз ажәҩан аҿы иҟоу иаҿырԥшны ауаҩытәыҩса инапала иргылаз аратәи аԥшьаҭыԥ акәым Уи ажәҩан даҭааит, ҳара ҳцынхәрас Анцәа иҿаԥхьа дгылт.
Уи ажәҩан дзаҭааз ҵыхәаԥҵәарада Ихы ԥсаҭатәыс иҟаиҵаларц азы акәӡам, аԥхьаԥшьаҩцәа есышықәса ашьа рыцрыжжы аԥшьаныҳәарҭа ишаҭаауа аиԥш, ма уи ашьа дара иршьоу акы акәны иҟандаз, иртәым шьоуп;
Христос аханатә арҭ аԥҟарақәа дрықәныҟәозҭгьы, усҟан адунеи аншахаз инаркны гәаҟра игымхар акәын, еснагь ԥсаҭатәыс Ихы рыҭауа. Аха Уи абри, аҵыхәтәантәи аамҭазы, дыԥсит знык, ӡатәс, ԥсаҭатәыс Ихы ҟаҵаны, агәнаҳа аҵыхәа наунагӡа иԥҵәахаразы;
Дарбанзаалакь дыԥсраны, нас аӡбарҭа аҿаԥхьа дгылараны дшыҟоу аиԥш,
Иара убас Христосгьы знык ԥсаҭатәыс иҽыҟаиҵеит, жәпаҩык рҿыхразы, реиқәырхаразы; даауеит Уи аҩынтә раангьы, аха дзаауа Ихы агәнаҳа адиҵарц акәым изыԥшу-изгәыӷуа ауаа абри агәнаҳа иалигаразы, иеиқәирхаразы.
Азакәан ауаа раԥхьаҟа ирзыԥшыз алыԥха-агәыԥха, абзиара ирыдкыланы иугозар, абарҭ алыԥха-агәыԥха, абзиарақәа рыгагак, рынаурк иаҩызан, абри иахҟьаны ныҳәара, мҵахырхәара инеиуаз ауаа акы згым, гәнаҳа змам ракәны иазыҟаҵомызт, убри аҟнытә есышықәса аԥсаҭатә ҟарҵалар акәын.
Уи абарҭқәа реиҭакра алшоны иҟазҭгьы, усҟан ҵыхәаԥҵәарада аԥсаҭатәқәа рыҟаҵара абаҭаххоз аԥсаҭатә ҟазҵоз, иныҳәоз рҽыдрыцқьон, рхы-рыԥсы ҿырхуан, уинахыс гәнаҳак рымангьы иҟаломызт.
Аԥсаҭатәқәа ракәзар, еснагь, есышықәса агәнаҳарақәа рыӡбахә угәаладыршәоит;
Избанзар аџьмашьтәақәа, мамзаргьы ацәҵарақәа ршьа ауаҩы агәнаҳа дырзалгом.
Убри аҟнытә ари адунеи иаҭааз Христос иҳәоит: аԥсаҭатәқәеи аҳамҭақәеи уҭахымхеит, аха ацәеижь сызурхиеит.
Агәнаҳахыхразы иҟарҵо аԥсаҭатәқәеи, аҳамҭақәеи, афҩы лаҳалаҳақәеи гәахәара урҭом.
Убасҟан исҳәеит: абар, Сахьааиуа, ашәҟәы алагамҭаҿ исызкны ишану аиԥш, угәаҳәара анагӡаразы, Анцәа ду.
Абасала, ишаабо аиԥш, Уи аԥхьа иҳәахьан; азакәанԥҟара нагӡауа, агәнаҳахыхразы иҟарҵо аԥсаҭатәқәеи, аҳамҭақәеи, афҩы лаҳа-лаҳақәеи Уара гәахәара шурымҭо, ишудумкыло.
Абри ашьҭахь иациҵоит: абар сахьааиуа угәаҳәара анагӡаразы, Анцәа ду. Абасала, Уи аԥхьатәи аԥыхны аҩбатәи аԥиҵоит.
Абри аиԥш иҟаз агәаҳәарала ҳара ҳрыцқьан-ҳаԥшьан Иисус Христос ицәеижь зныктәи ахҭыс ала ахақәҵарала.
Егьырҭ аԥшьаҩцәа зегьы ес-аашар изхагылоу рмаҵура нарыгӡоит, иааҟәымҵӡакәа аԥсаҭатәқәа шыҟарҵац иҟарҵоит, аха урҭ аԥсаҭатәқәа агәнаҳахыхра рылшом.
Ари иакәзар агәнаҳахыхразы знызаҵәык ԥсаҭатәыс иҽыҟаҵаны, Анцәа иарӷьараҿ дидтәалт,
Убри инаркны иаӷацәа иҿаԥхьа асаара ианышьҭаҵахо аамҭа ааира дазыԥшуп.
Знызаҵәыктәи ԥсаҭатә ҟаҵарала Уи ииԥшьаз ахааназы акы згым ракәны иҟаиҵеит.
Абри атәы шьақәирӷәӷәоит Аԥсы Цқьагьы, избанзар аханатә иҳәоуп:
Абар, урҭ амшқәа рышьҭахь инсыжьуа изықәныҟәарны иҟоу сҳәахьа-суасиаҭ, иҳәоит Иҳақәиҭу: урҭ Сара сзакәанԥҟарақәа ргәы-рыԥсы ирымаздоит, рхы-рыхшыҩ иҭазыҩуеит,
Иҟарҵоз агәнаҳарақәеи азакәандарақәеи шьҭа уаҳа исгәаласыршәом.
Узҵоу агәнаҳарақәа знык иануанажьха ашьҭахь, уаҳа ԥсаҭатәҟаҵара аҭаххаӡом.
Сашьцәа, Иисус Христос Ишьакаҭәара иабзоураны, ҳарҭ аԥшьаныҳәарҭа аҩналара ҳаҭәашьахеит, иҿыцу, зыԥсыҭоу мҩала,
Уахь ҳназмышьҭуаз аԥарда, ицәеижь, днаханы, ԥсаҭатәыс иҟаҵаны, убри ала амҩа ҳзаартны.
Ҳара Анцәа иҩнра зегьы иахадоу Аԥхьаԥшьаҩ дуӡӡа дҳамоуп,
Нас шәааи, ҳҽизааигәаҳтәып гәык-ԥсыкала, гәнаҳа ҳамамкәа, ҳгәы-ҳаԥсы рыцқьаны, аиаша-ҵабырг ҳҽамаданы, ӡы-ԥшьала ҳҽыӡәӡәаны, ҳацқьа-шәқьаӡа ҳҽыҟаҵаны;
Ҳаанхеит ҳгәыӷра ҳазиашаны, ишҳамац иҳаманы, избанзар Ҳзыргәыӷыз ҳиԥсахраны дыҟам.
Аӡәи-аӡәи ҳагәцареибакып, бзиабарала ҳҽеимаҳдап, наҟ-ааҟ, ҳара-ҳара ҳабжьара, абзиара-аизыразра бжьаҳҵап.
Абас еиԥш иҟоу ҳаиҿцаара-ҳаибабара, шьоукы-шьоукы ишыҟарҵало аиԥш, тәамбашақә ҳазымныҟәап; аӡәи-аӡәи ҳагәқәа еибарҵарлап, ҳгәаҳәарақәа шьҭибахлап, уи амш еиҳа-еиҳа ишааскьо ҳасаб азуны.
Ҳарҭ, аиаша-ҵабырг дырны иҟоу, ҽзымдыр ҟаҵаны ҩаԥхьа агәнаҳарақәа ҳрыҵало ҳалагар, усҟан ахаангьы хҿыхшьак ҳаураны ҳаҟаӡам.
Убарҭ ҳанырҟәамҵ, ҳанрылымҵ, усҟан шәаӡыӡарала, гәыҭҟьа-ԥсыҭҟьарала аӡбара амш зегьы ццышәызтәуа амца ҳазыԥшызароуп, уи амцабз ала аӷацәа зегьы еилабылхоит.
Моисеи изакәанԥҟарақәа назмыгӡоз ауаҩы ҩыџьа-хҩы иҟарҵоз шаҳаҭрала ашьра иқәырҵозҭгьы,
Шәазхәыц, абри аҵкыс заҟа иџьбараны дахьырхәтәузеи Анцәа Иԥа иҳаиҭо алыԥха иақәшәиуа, Ишьа ԥшьа зшьаҽуа, иаӷрагыло, убри алыԥха-агәыԥха Рдоуҳа лазырҟәуа, ацәа ԥызҿуа?
Ҳара Даадыруеит абарҭ ажәақәа зҳәаз: Ашьоура Сара исанашәыжь, шәшьа Сара изуеит, иара убас: Иҳақәиҭу иуаажәлар ӡбаҩыс дрымоуп.
Зыԥсҭоу Анцәа импыҵашәара иуаӷеимшхароу усуп!
Ишәгәалашәыршәа зегьы ҿыцла ианышәзаатыз, ҿыц хаҵарала еилышәкаауа шәаналагаз раԥхьатәи амшқәа, усҟан шәара уадаҩрас иҟаз зегьы рыхгара шәылшәыршеит аума ҟаҵаны,
Зегьы рҿаԥхьа шәыргыланы ишәхыччон, ишәышьҭазаауа ишәышьҭан, мамзаргьы ааӡаб цәгьа змаз, арыцҳарақәа ирҭагылаз шәрывагылан;
Абахҭа иҭакыз шәрызхьаауан, шәгәы рзыбылуан, уимоу ишәымаз-ишәыхӡыз аныргоз, аӷәыцәҳәы шәанықәдыртәоз шәеигәырӷьон, избанзар ижәдыруан еиҳа нҵра змаз, зегьы иреиӷьу, инаӡаӡатәу шшәаҭәашьоу.
Нас, абас, ишәымоу агәаӷьра шәмырԥсыҽын, еиҳагьы ишәырӷәӷәа, убри азы аҳамҭа дуқәа шәзыԥшуп.
Анцәа игәаҳәара нашәыгӡаразы, Уи шәзықәиргәыӷыз шәоуразы иаҭахуп ахачҳара аарԥшра.
Уажәшьҭа аамҭа рацәак аанымхеит, иааигәоуп, Иааираны иҟоу дааиуеит, дагхарангьы дыҟам.
Иаша-ҵабыргла иҟоу хаҵарала дыҟазаауеит; агәыҩбара змоу, илак-ҩакуа сгәы-сыԥсы сызиҭом.
Аха ҳара зхаҵара иаԥырҵраны, иҭахараны иҟоу ҳакәым, уи шҳамац иҳамоуп ҳхы-ҳаԥсы рҿыхразы.
Ахаҵара ари гәыӷрала ҳаззыԥшу анаӡара, зхабар ҳамбац азхаҵара ауп.
Ажәытә-уаа уи шаҳаҭцәас иазыҟан, иагьрымарҽхәан.
Хаҵарала ауп Анцәа адунеи ду шишаз атәы ҳхаҿы ишааҳго, иаҳбо, ҳазлаԥшуа зегьы иаҳамбо ишаԥнаҵаз, ишахылҵыз.
Хаҵарала ауп Авел Каин иаасҭа еиҳа еиӷьыз аԥсаҭатә Анцәа ишизнеигаз; уи ала ауп иаша уаҩык иаҳасабала дшыԥхьаӡахаз, Анцәа уи иааигаз аԥсаҭатә даналацәажәоз аамҭазы; уи ихаҵара иахьа уажәраанӡагьы иҳацәажәоит, иара дшыҟамгьы.
Имаз ахаҵара иабзоураны ауп Енох ари адунеи ахьтә дышгахаз, аԥсра дацәыхьчаны; уи џьарамзар џьара дырзымԥшааит, избанзар Анцәа иоуп дызгаз. Адгьыл ахьтә уи абасала дгахаанӡа Анцәа игәы иақәшәоз ҟазҵоз аӡә иаҳасабала џьшьара иоухьан.
Хаҵарада Анцәа уигәаԥхартә аиԥш аҽыҟаҵара изымуа усуп, избанзар Уи иахь зхы зырхо дарбанзаалакь, Анцәа дшыҟоу хаиҵозароуп; гәык-ԥсыкала иԥшаара зҭаху ракәзар, урҭ зегьы Иара џьшьара риҭоит.
Иҟалараны иҟаз ахҭыс ааиаанӡа агәҽанҵара зауз Нои, иаҳаз атәы азхаҵаны, уи аныҟалаша ҳәа дымԥшӡакәа, аӷба ҟаиҵоит, иҭаацәарагьы еиқәирхоит; абри ала ахаҵара змамыз адунеи дақәыӡбеит, иара аиаша-ҵабыргра ҭынхас иазыҟалаз аӡә иакәхеит, имаз ахаҵара иабзоураны.
Хаҵарала ауп Авраам ихылҵшьҭра гылараны иахьыҟаз ашҟа ааԥхьара аниоу дышдәықәлаз, дахьцоз аҭыԥ еилкааны ишимамызгьы.
Имаз ахаҵара иабзоураны дызқәыргәыӷыз атәыла дахылт, аҳәаанырцәынтә иааз аӡә иеиԥш акәын иара усҟан уаҟа дшахыз; ҳәахьала заа ишаԥхьазгәаҭаз аиԥш, дызқәыргәыӷыз аҩыза иақәыргәыӷыз Исааки Иакови ақьалақәа дрыцыҩнан;
Уи дазыԥшын зшьапы ркраны, идыргылараны иҟаз ақалақь, Анцәа иакәын уи ргылаҩыс, шаҩыс иамаз.
Сарра лакәзаргьы, хшара дызмауаз ҳәа дшыԥхьаӡазгьы, лхаҵа иахьтә лцәа лтәымкәа дҟазҵаз ажәла лыдылкылт, абасҟак шылхыҵуазгьы хшара длоуит, избанзар агәра лгон агәыӷра Рызҭаз ииҳәаз шынаигӡоз.
Зцәеижь ажәхьаз, ихыԥсаахьаз абри ауаҩы ишьҭрамҭа убасҟак иҿиеит ажәҩан икыду аеҵә, мамзаргьы агаҿа иқәыԥсоу аԥслымӡ заҟа цыра ыҟоу уԥхьаӡараҳа, ԥхьаӡашьак амамкәа.
Убарҭ зегьы ахаҵара шрымаз иԥсит, изқәыргәыӷыз абла аҭаԥшра иахьымӡаӡакәа, изқәыргәыӷыз акәзар, уи харантә инахьыԥшуан, иеигәырӷьон, дара рхаҭақәагьы аратәқәамшәа, мҩасцәақәак ракәушәа акәын рхы ишазырҳәоз.
Абас зхы зыԥхьаӡауа ауаа ражәа уазхәыцыр, урҭ зыԥсадгьыл иашаҵәҟьа ахьыҟоу аԥшаара зҭаху, уи иазгәышьуа шьоук ракәны иубоит.
Хәыцырҭас ирымаз дара ахьынтәааз, иахьалҵыз аԥсадгьыл акәзар, урҭ уахь ихынҳәыргьы рылшон.
Аха урҭ ашьҭан еиҳа иреиӷьыз, еиҳа иззгәышьуаз аԥсадгьыл ажәҩанаҿы иҟоу; убри аҟнытә Анцәа урҭ шәара Шәынцәа соуп ҳәа раҳәара дацәыԥхашьомызт: урҭ рзыҳәа ақалақь ирхиахьан.
Анцәа данԥишәоз аамҭазы имаз ахаҵара иабзоураны, Авраам дазыразхеит иԥазаҵә Исаак ԥсаҭатәыс иҟаҵара
Уи изыҳәан заа абас аиԥш шҳәахьазгьы: ухылҵшьҭра Исаак ила иалагоит.
Уи ихаҵара убасҟак иӷәӷәан, убасгьы игәы иаанагон, Анцәа ила уи аԥсцәа рахьтә иргылара азхеиҵон, убас иагьыҟалеит, уи иԥсы ҭаны дынхеит ҿырԥштәыс, дыргас дҟаларазы.
Исаак хаҵарала Иакови Исави раԥхьаҟатәи рыԥсҭазаара иԥшьеит.
Иаков иԥсымҭазы хаҵарала Иосиф иԥацәа хаз-хазы лыԥха риҭеит, амчра иадыргаз, аҩада иахшьыз илаба ҷашь ихы ҩеиарханы.
Иосиф иԥсымҭазы Израилаа рхылҵшьҭра Мысра ишалҵшаз, иара иԥсыбаҩгьы уахьтә ишыргашаз хаҵарала уасиаҭ ажәаны дрылацәажәон;
Моисеи даниы ашьҭахь уи иани иаби, аҳ идҵа иацәымшәаӡакәа, асаби хаҵарала хымыз дҵәахны дрыман, избанзар ирбон ахәыҷы иссирӡаз аӡә шиакәыз;
Моисеи ианизҳа, даныҩеидас, хаҵарала афараон иԥҳа лԥа ҳәа ихыз, аҳаҭыр ҷыда иқәызҵоз ахьӡ мап ацәикит,
Еиҳа иеиӷьаишьеит иҿырҟьаса ирымаз Анцәа ижәлар иаргьы дрылазарц, рлахьынҵа илахьынҵазарц, дрыцгәаҟларц, агәнаҳа змаз, аамҭалатәи агәаҳәарақәа изҭоз аԥсҭазаара-гәахәа ныжьны.
Уи Христос иаҳаҭыр азы ахыларҟәра еиҳа иаԥсаны, еиҳа хәаманы дахәаԥшуан, Мысразегьтәи амазара аасҭа, избанзар ибон иаԥхьаҟа изыԥшыз, дзызкыз.
Уи аҳ игәыԥжәара дацәымшәаӡакәа, хаҵарала Мысра далҵит; аӡәгьы Ибарҭамыз дибозшәа иныруан, дагьарӷәӷәон.
Хаҵарала амшаԥы мҩаԥигеит, ашьа каиҭәеит, раԥхьатәи ахҭылҵ-ҵеицәа рҭархаҩы-рыхәаҽҩы ԥырхага изыҟамҵаразы.
Урҭ хаҵарала, адгьыл иқәланы ицоушәа амшын Ҟаԥшь иҩахысит, Мысраагьы иара убас ҟарҵарц ианалага, ишынеибакәыз амшын рхатәеит.
Ахаҵара иабзоураны ауп Иерихон аҭӡамц ҳаракқәа шеилаҳаз, бжьымшы иакәшаны-иҭакны ианрымаз аамҭазы.
Хаҵарала ауп аԥҳәыс лас Раав лыҽшеиқәлырхаз: илҭааз аԥшыхәцәа илҩызцәаз шьоук реиԥш дзырԥылаз, даҽа мҩак ала ианынаскьалгаз, егьырҭ, уи агәра зымгаз аныршьуаз аамҭазы лара дзырымшьыз.
Абарҭ исҳәақәаз уаҳа акыр рыцҵатәума? Иҳамоу аамҭа ахькьаҿу азы Гьедеон, Варак, Самсон, Иеффа, Давид, Самуил, убас егьырҭ аԥааимбарцәа рыӡбахә цәыраҳгом,
Урҭ хаҵарала аҳәынҭқаррақәа рнапаҿы иааргон, аиаша-ҵабырг иазықәгылон, изқәыргәыӷыз роуан, алымқәа рсаса ршәаҳауан,
Амцабз-еилацәқәырԥа дырцәон, рышҟа зҿыҩазхоз аҳәа рҽацәырыхьчон, рымч-рылшара иаздырҳауан рыԥсыҽра азгәа ҭаны; аибашьраҿ хьаҵрак рыздыруамызт, атәымтәылатә қәылацәа рыруаа рхабар умбаӡо иԥхадырсуан;
Иԥсхьаз, ҿыц зыԥсы ҭалаз ахацәа рыҳәса ирзыгьежьуан; егьырҭ, шәхы шәақәиҭуп ҳәа зарҳәоз, ироуаз ахақәиҭра мап ацәыркуан, убри аҟнытә иршьуан дара ирҭахызгьы убри акәын: нас аԥсҭазаара ҿыц азы ԥсҭалара роуразы;
Даҽа шьоукы ччархәс рхы рырҭон, ирыпҟон, егьырҭ ашьамҭлаҳәқәа рышьарҵон, иҭаркуан;
Мамзаргьы ахаҳә иадыргон, хьархьла, наҟ-ааҟ, ҩ-џьараны еиҩыршон, аҳәала иҭадырхон, аџьмацәеи ауасацәеи рыда шәҵатә рымамкәа иқәхон, ирыцҳахәха идәықәын, еснагь ирышьҭазааҩын, иладырҟәуан, рцәа ԥыруҽан;
Адунеи зегьы знацәхыԥ иаԥсамыз ацәҳәырақәа, ашьхақәа ирықәын, аҳаԥқәа ирыҵан, аԥсҭақәа ирҭан.
Убарҭ зегьы ирымаз ахаҵаразы рыԥсы анҭаз аӡәымзар аӡәы дызқәыргәыӷыз аиура илахьынҵамхеит;
Избанзар Анцәа еиҳа ибзиаз даҽакы ҳазикуан, убри ҳзызкыз ҳара ҳада наӡашьак аиураны иҟамызт.
Ишаабо, ҳарҭ арымӡааҩык ашаҳаҭцәа ҳамоуп, убри аҟнытә ҳамҩаҿ уадаҩрас иаҳԥылақәо зегьы, зышьҭа ҳанхало агәнаҳарақәа зегьы ааныжьны, ахачҳара аарԥшны, иаҳзалху амҩала ҳцалап,
Ҳалаԥш еихмырсыӷьӡакәа ахаҵара аԥызаҩ-анагӡаҩ Иисус ҳаизыԥшлап, уи иаҭәаз агәырӷьара ацынхәрас аџьар дахәхеит, убри ала дларҟәын, ицәа ԥҽын, аха уажәы Анцәа иарӷьараҿ дтәоуп.
Шәизхәыцла абас аиԥш зыхҭызгаз, агәнаҳара иаҵаз ауаа рыла иларҟәыз, зцәа ԥҽыз шәыԥсыҽра шәалнагарц, шәдоуҳа ӷәӷәахарц, хачҳара шәоурц.
Агәнаҳара шәаҿагыланы ақәԥараҿ шәара макьана ашьакаҭәараҟынӡа шәымнеицт,
Ишәхашҭит шәгәы-шәыԥсы рырҭынчразы аԥацәа реиԥш ишәаҳәаз ажәақәа: сыҷкәын! Иҳақәиҭу иуаҭәеишьо ақәыцәҟьара, иуиҭо алахь атәоумбошәа ҟаумҵан, уи азы улахь еиқәумҵан, агәыҭҟьаԥсыҭҟьара уҽаумырган,
Избанзар Иҳақәиҭу бзиа иибауа роуп дызқәыцәҟьауа, лахь зиҭауа; ԥаҵас, хшараҵас идикыло дарбанзаалакь ипҟоит.
Шәхымҩаԥгашьазы ишәоуа ақәыцәҟьарақәа шәылашәыгӡа шәааӡара иахәаразы: ари иаанаго Анцәа хшараҵас дышәзыҟоуп ауп. Дыҟоума аб иахьтә ақәыцәҟьара змауз аԥа?
Абас еиԥш иҟоу, зегьы ирзеиԥшу ақәыцәҟьарақәа зоухьоу шәакәымзар, шәарҭ азакәан иаҵанамкуа хшароуп, ԥацәа иашақәас уаҩы шәиԥхьаӡом.
Ҳзааӡоз, абри адгьыл аҿы ииз ҳабацәа абас иахьҳақәыҵәҟьоз, лахь ахьҳарҭоз аҵыхәала рҿаԥхьа ҳшәа-ӡыӡозҭгьы, ҳаҭыр рықәаҳҵозҭгьы, шәазхәыц убарҭ раасҭа жәҩан иҟоу Ҳаб заҟа иҳәатәы ҳацныҟәаша, заҟа дазхаҳҵаша ԥсҭазаара ҳаманы ҳҟаларазы.
Ҳара урҭ дара ишырҭахыз ала мышқәак рыҩнуҵҟа лахь ҳарҭон, иҳақәыҵәҟьон, Ари иакәзар ҳиааӡоит иҳахәаша, иаҳԥылаша рыла, Иара иԥшьацқьара ҳаргьы ҳалахәны ҳҟаларазы.
Иарбан ааӡаразаалакь, иарбан қәыцәҟьаразаалакь, агәырӷьагәахәара аасҭа еиҳа агәырҩа-гәала урҭоушәа убоит, аха нас, аамҭақәа рышьҭахь, урҭқәа ирхысыз ауаҩы имарымажаха иԥылоит.
Убри аҟнытә шәыҽшәырӷәӷәа, шәнапқәа мқыџь-қыџьразы, шәшьапқәа аҟәара-ҟәара еиҵасуа иҟамларазы,
Шәхы шәҩаханы, шәҽыриашаны аӷьараҳәа шәныҟәала, ицыркьуа имҩа дахымҟьаразы, иҽириашаразы.
Ишәылшо зегьы ҟашәҵала шәызлои шәареи еснагь аизыразра, аҭынчра шәымазарц, шәыцқьа-шәқьазарц, уи иалыхәдаау Иҳақәиҭу дибараны дыҟам.
Шәгәышәҽаныз, Анцәа илыԥха-игәаԥха шәыгымхаразы шәыҩнуҵҟа шәызлагылоу зегьы ԥырхага рызҭаша, изҟьашьыша дац-ԥашә бааԥсык ашьапы амкразы,
Шәара ишәеиуоу дарбанзаалакь акалҭбааԥсра, агәнаҳаура дыхнамхырц, Исав иеиԥш шәҽыҟашәымҵан: уи ҿаҵак, зынчарак азы ԥеиҳабык иаҳасабала иоураны иҟаз абхәҭаа мап ацәикит.
Ижәдыруеит абри ашьҭахь уи длаӷырӡышуа алыԥха-агәыԥха аиура дшаҳәаз, аха иаҭәамхеит, избан акәзар иҟаиҵаз азы аҭамзаара шьҭеимҵеит.
Шәара шәзызнеиз зкьысра уаҩ дақәиҭым амца-лашара зхалашо ашьхара акәым, шәара шәахьнеиз лашьцарам, убла аҵәыршы ҭакызаргьы ак башьа ахьузамҭо ҭыԥым, ушьҭыхны узго аурҭ бааԥсы ахьасуа дгьылым;
Шәара шәахьнеиз абыкьбжьы ҵәаа-ҵәаауа иахьшәыԥхьаз акәым, шәара шәеизызгаз абжьы иӡырҩуа ари аҩыза абжьы уаҳа иаҳмаҳааит ҳәа ззырҳәаз бжьым;
Избан акәзар урҭ ауаа абас еиԥш иҟаз рыдызҵоз ажәақәа раҳарцгьы рҭахымызт: абри ашьха ԥстәыҵәҟьак џьара иахьысыр, ашьапы ықәнаргылар хаҳәла, мамзаргьы хҿала иҭархатәуп;
Арҭқәа рбара-рылаԥшра иуаӷеимшхараз акы акәын, иара Моисеи ихаҭагьы абас еиԥш рзиҳәеит: сшәаӡыӡоит, аҟәара-ҟәара сеиҵасуеит.
Шәара шәрызнеит Сион ашьхара, зыԥсҭоу Анцәа иқалақь, ижәҩантәу Иерусалим, ҵҩа змам Амаалықьцәа
Ргәырӷьаратә ныҳәа, зыхьӡ жәҩанаҿ иану раԥхьа ииқәаз Руахәаматә еизара шәаҭааит; шәара шәырҭоуп зегьы Рыӡбаҩ, Рынцәа, џьара шәытарак зным ацқьацәа;
Шәара шәиҭааит аҿатә уасиаҭ Ацҳаражәҳәаҩ Иисус, шәаҭааит Авель ишьа аҵкыс ицәажәо, акыр шәазҳәо, ирықәдырпҟҟауа Уи Ишьа.
Шәгәышәҽаныз, зхы шәеиазырхо, ишәацәажәо шәызқәа иеиашәмырхан; егьырҭ ари адгьыл аҿы ираҳауаз, ирарҳәоз иахьазымӡырҩуаз азы лахь роуазҭгьы, жәҩан ахьтә Иҳаҳауа ҳазымӡырҩыр шаҭарак ҳаураны ҳаҟам,
Усҟан Уи ибжьы адгьыл аршәон-иарӡыӡон, аха уажәы даҽа гәыӷрак аҵоуп: еиҭа, даҽазнык, адгьыл ахы-аҵыхәа сырҵысуеит, еиласырӡыӡоит, адгьыл мацара акәым ажәҩангьы.
Ажәақәа еиҭа, даҽазнык ирҳәоит уаҩы ирҵысраны иҟоу, инапылаҟаҵароу зегьы шаԥыххо, иаанхо рҵасышьа змам, еицакра-ԥсахра зқәым, инаӡаӡатәиу шакәхо.
Абасала, ҳара ҳазқәыргәыӷыз ԥсахра-еицакра зқәым ҳаҭәашьахоит, убри азы иҭабуп ҳәа ҳҳәалап, иреиҳаӡоу ҳаҭыр-қәҵарала, шәаӡыӡарала Анцәа ҳаизыҟалап,
Избан акәзар ҳара Ҳанцәа мцала дчоит, амца лбааидоит.
Еишьаратә бзиабрала шәеизыҟаз.
Асасдкыларатә шәхашәмыршҭлан, убри иабзоураны, ирҭаз Амаалықьцәа, изҭаз зынӡагьы ирзымдырӡо, убри аҵас ала ирыдыркылахьеит.
Ишәхашәмыршҭлан абахҭа иҭаку, ирбаандаҩу урҭ шәрыцхраала, игәцарашәкла, шәхаҭақәа убарҭ ирыцҭаку шәакәушәа; убас залымдарала изызныҟәауа гәыгәҭашәмыжьлан, шәнапы рԥышәшьла, дара зҭагылоу, ирыхҭысуа шәара ишәыхҭысуашәа.
Аҭаацәаратә ԥсҭазаара, хаҵеи-ԥҳәыси реимазаара ԥшьазароуп, џьара шәытарак амамкәа; зыԥҳәыс дзыԥсахуа ахаҵа, мамзаргьы зхаҵа дзыԥсахуа аԥҳәыс, акалҭбааԥсра ихыхны иамоу ауаа Анцәа дрықәыӡбауеит, лахь риҭоит.
Амазара арҳара-абеиахара хәыцырҭас-хьаас ишәымамыз, ишәымоу шәызшәырха, шәалаӡа. Избанзар Иара Ихаҭа иоуп изҳәаз: угәыгәҭасыжьуам, уаансыжьуам.
Убри азы ауп ҳамшәа-ҳмырҳа абас еиԥш заҳҳәо: Анцәа сара дсыцхырааҩуп, акгьы сацәшәом: ауаҩы исзиураны иҟоузеи?
Анцәа иажәа шәызназгоз шәырҵаҩцәа шәхашәмыршҭлан, урҭ рыԥсҭазаара шыхдыркәшо шәацклаԥшла, ирымаз ахаҵара шәаҿыԥшла.
Иисус Христос ҽыԥсахра-ҽеиҭакра иқәӡам иацгьы, иахьагьы, наунагӡагьы Иара Иара иоуп.
Шәгәы-шәыԥсы рышәымҭан ишәыцәтәыму еиуеиԥшым аҵарадыррақәа; афатә-ажәтә ԥыжәара рзыҟашәымҵан, уи ала ҳаҽҳарӷәӷәоит ҳәа шәаламган, уи макьана бзиарак аӡәгьы изаанамагацт, шәыҽшәырӷәӷәала лыԥха-гәыԥхала, уи ала бзазара шәымаз.
Ҳара иҳазгылоу амҭанагарҭа ақьала ныҳәарҭа амаҵ азызуа ак ықәхны афара азин рымам.
Аханатә адгьыл аҿтәи аныҳәарҭа аԥхьаԥшьаҩцәа аԥсаҭатә ршьа азнеигоит агәнаҳахыхразы; иршьыз аԥсаҭатәқәа ркәацрцәеижь аныҳәарҭа анҭыҵҟа инаганы ирбылуеит.
Иара убас Зшьала ауаа зыԥшьаз, изрыцқьаз Иисус дыршьит ақалақьтә гәашәқәа рынҭыҵ.
Нас, шәааи, урҭ рынҭыҵ, Иара иахь ҳнеип, изыԥшыз аларҟәра, ацәаԥҽра ҳаргьы ҳаҵагылап-иҳадаҳкылап.
Аханатә араҟа иаамҭалатәым қалақь ҳамаӡам, ҳашьҭоуп ҳаԥхьаҟатәи.
Нас абас, Иара ила, иааиԥмырҟьаӡакәа Анцәа аҿаԥыц ԥсаҭатә ҳабзырӡажәа изаҳклап, ихьӡ еиҳа-еиҳа иҳаракуа.
Ауаа ацхыраара шрыҭалатәу, урҭ рышҟа агәыҳалалра шаарԥшлатәу шәхашәмыршҭлан, ус иҟоу амҭақәа Анцәа изыҳәан игәахәоуп.
Шәнапхгаҩцәа шәырзыӡырҩла, рҳәатәы шәацныҟәала, шәры-хӡыӡаала, избанзар урҭ шәара шәзыҳәан аҭак ҟарҵараны иҟоуп; ишәзыҟарҵауагьы гәахәарала иҟарҵалааит, гәырҩала иқәыԥсычҳауа акәымкәа, ус ишәзыҟарҵо шәара шәзы ихәарҭахом.
Шәныҳәала ҳара ҳзы; ҳарҭ ҳаламыс ацқьара, абзиара агәра ҳгоит, иҟаҳҵо зегьы гәык-ԥсык ала, иаша-ҵабыргла иҟаҳҵоит.
Сшәыҳәоит шәаргьы абас еиԥш ала шәныҟәаларц, лассы шәара шәышҟа анеира саҭәахаразы.
Шьала наӡаӡатәи аиқәшаҳаҭра зырӷәӷәаз, ауаса-ԥсаса Рԥызаҩ ду Иҳақәиҭу Иисус Христос аԥсцәа рахьтә дзыргылаз аҭынчраахирра Рынцәа
Иарбан ус бзиазаалакь аҿы Игәаҳәара анагӡаразы амч-алшара шәиҭааит, Иисус Христос ила Иара игәы иақәшәаша аҟаҵара ҳазхианы ҳҟалааит, Уи наунагӡа хьӡи-ԥшеи имазааит! Амин.
Сашьцәа, сшәыҳәоит ишәысҭаз абарҭ абжьагарақәа зегьы шәырзыӡырҩразы, шәрықәныҟәаразы; иааркьаҿны ауп урҭ рыӡбахә абраҟа сшалацәажәаз.
Ижәдыруазааит, ҳашьа Тимофеи ихы дақәиҭыртәит; лассы сара сахь дзааир, дсыманы сышәҭаауеит.
Шәнапхгаҩцәа зегьы асалам рышәҭ, иара убас ацқьацәа зегьы. Ишәыдышәкыл ахаҵаҩцәа Италиантәи ишәзынарҭиуа асалам.
Шәарҭ зегьы алыԥха-агәыԥха шәыцзааит. Амин.
Анцәа иуазҳәаҩ иоанн изаатыз
Лассы иҟалараны иҟоу ахҭыс имаҵуцәа заа иалаирԥшразы Иисус Христос Анцәа иахьтә изаатыз; Уи абри амаӡа алаҳәаразы Имаалықь ила Иоанн иҽимеидоит,
Иоанн Анцәа иажәеи Иисус Христос ииҳәази шҵабыргу дырзышаҳаҭны, дызлаԥшызи иаҳази ртәы абраҟа ишәзеиҭеиҳәоит.
Бзазара имоуп арҭ аԥааимбар ажәақәа ирыԥхьауа, ирзыӡырҩуа, урҭ заҳауа, ирҳәо иацныҟәауа; избанзар аамҭа ааигәахеит.
Асиа иаҵанакуа адгьылқәа рҿы иҟоу абыжь-уахәамак рахь Иоанн иҟнытә: алыԥха-агәыԥха, аизыразра шәымазааит аханатә иҟаз, иҟоу, иаараны иҟоу Иахьтә, итәарҭа аҿаԥхьа иаху абыжьдоуҳак рахьтә,
Убас Иисус Христос иҟнытә, Уи иԥсхьоу зегьы рахьтә аԥхьа игылаз, шаҳаҭс абри иазыҟалаз иоуп, Иара инапаҵаҟа ауп адгьыл аҿтәи аҳцәа зегьы ахьыҟоу. Уи, ҳара бзиа ҳазбаз, иҳамаз агәнаҳақәа рахьтә Зшьала ҳҿызхыз,
Иаб Анцәа иҿаԥхьа аҳра ҳаманы, аԥшьатә маҵура мҩаԥызго ҳакәны ҳҟазҵаз, наунагӡа хьӡи-ԥшеи имазааит! Амин.
Аа, абар, аԥсҭҳәақәа иҽрылак Уи лассы дылбаараны дыҟоуп, убасҟан зегьы лабҿаба дырбоит, ирбоит ихаҭа аџьар дкыдҵаны дызшьызгьы; убас адунеи ажәларқәа зегьы Иҿаԥхьа ргәы иааҭасуа, иқьыз-қьызуа, илаӷырӡашауа иалагоит. Ари, ииашаҵәҟьаны иҟалараны иҟоу акоуп. Ааи, амин.
Сара Алфеи Омегеи, алагамҭеи анҵәамҭеи соуп, иҳәоит Иҳақәиҭу, иҟоу, иҟаз, иаараны иҟоу, Зегьзку.
Сара, Иоанн, шәара шәашьа, Иисус Христос ихигаз ааӡабқәа, иааирԥшыз ахачҳара, иаҳра ицеиҩызшаз, ирылаԥшыз, Анцәа иажәа, Иисус Христос ииаша-ҵабырг сырхырҟьаны, Патмос ҳәа изышьҭоу адгьылбжьахаҿ сахьыҟаз,
Иҳақәиҭу имш аҽны исҭааз адоуҳа соуразоуроу сааимнадан иаасықәлашеит; убасҟан иара убра, убри аамҭазы, сышьҭахь ала абыкь иҭыҩуазшәа иҟаз абжьы ӷәӷәа саҳаит, абас аиԥш аҳәон: Сара Алфеи Омегеи соуп иаԥхьатәиу, иҵыхәтәантәиу;
Абри узлаԥшуа зегьы ртәы ашәҟәы ианҵаны Асиатәи ауахәамақәа ирыздәықәҵа: Ефесҟа, Смирнаҟа, Пергамҟа, Фиа-тираҟа, Сардисҟа, Филадельфиаҟа, Лаодикиаҟа.
Сышьҭахьҟа, исацәажәоз абжьы ахьгаз еилыскаарц саныԥшы, избеит ахьы иалхыз быжь-лашарбагак,
Убарҭ алашарбагақәа абыжьба рыбжьара, убарҭ рыгәҭаны Ауаҩытәыҩса Иԥа иеиԥшыз аӡә дгылан, Уи аушәақә дхызҩоз амаҭәау ишәын, игәышԥаҟынӡа дызҩычоз ахьтәы маҟа икәыршан:
Ихы-ихахәы ацәқәырԥа шәах иаҩызан, сҵас ишкәакәан; иблақәа амцабз еилашьқьыр уба дара уба;
Ишьапқәа абҩарҭәарҭа иааҭыргазшәа ибҩаԥштәын; ибжьы акәзар, арҩашрацәа рыбжьеилаш угәаланаршәон;
Иарӷьанапы быжь-еҵәак акын, наҟ-ааҟ ицҳафыруаз аҳәа иҿыҵыҳәҳәон, ихаҿы амра лашара аиԥш илашон;
Сара Уи данызба, санынаиҿаԥш, ԥсык иеиԥш асаара скаҳаит. Убасҟан Иара иарӷьа нап сыжәҩа инахьирсын исеиҳәоит: умшәан, Сара ираԥхьатәиу, иҵыхәтәантәиу соуп,
Сыҟоуп, сеибгоуп; сара сыԥсхьан, аха, абар, иубоума, шеишықәса сыҟазаауеит, амин; сара снапы иакуп џьаҳаными аԥсреи рцаԥхақәа.
Ианҵала узлаԥшыз, абыржәы иааҟалақәо, иҟалараны иҟоу.
Сарӷьанапаҿы искыз абыжь-еҵәак, убас алашарбагақәа абыжьба рымаӡа: аеҵәақәа быжьба ари абыжь-уахәамак Рымаалықьцәа роуп, алашарбагақәа абыжьба быжь-уахәамак.
Ефестәи ауахәама Амаалықь изҩы: зарӷьа напала быжь-еҵәак Зку, быжь-лашарбагак ирылагылоу абас аиԥш иҳәоит:
Издыруеит уусқәа рҭагылазаашьатә, уџьабаатә, ухачҳаратә, ауаа бааԥсқәа рыхгара шуламӡо, Ҳапостолцәоуп ҳәа зхы иазызҳәо урҭқәа ишрылаҟам, ишымцҳәацәоу шрыҵухыз;
Акыр ухҭугеит, ахачҳара ӷәӷәа ааурԥшуан, Сара саҳаҭыр азы иахьеи-уахеи ааԥсарада аџьа убон.
Аха иҟоуп уара уахь сгәы зланамӡоугьы: раԥхьатәи убзиабара нужьит, уаԥырҵит.
Иугәаларшәа уахьынӡанаӡахьаз, уахьынтәалҟьаз; иумоу агәнаҳарақәа урыхьхәны ԥаса ушыҟаз уҟаз, узҿыз уаҿыз; ус анакәымха лассы сузнеиуеит, улашарбага ахьгылоу аҭыԥ иахызгоит, аҭамзаара уамыҳәозар.
Амала, абри аамҭазгьы, ибзианы иҟауҵо акы ауп Николаитаа рус-ҳәыс уахьаҿагылоу, Саргьы урҭ сзыхгом.
Алымҳа зманы иҟоу, Адоуҳа ауахәамақәа иранаҳәо иаҳааит: иаиааиз ауаҩы Анцәа иџьанаҭ аҿы изызҳауа аԥсҭазааратә ҵла иаҿало ашәыр афара дақәиҭыстәуеит.
Смирнатәи ауахәама Амаалықь изҩы: абас иҳәоит Ираԥхьатәиу, Иагьҵыхәтәантәиу иԥсхьаз, аԥсцәа рахьтә Игылаз:
Издыруеит уусқәа, иухуго угәырҩақәа ртәы, уӷарратәы, аха усҵәҟьагьы уҟам, уара убеиоуп; издыруеит Иудеицәоушәа зхы зыԥхьаӡо, арахь урҭ иреиуам ушҵәылырхуа, бызла ушырҟьашьуа, урҭ аҩысҭаа идеизаланы итәақәоу роуп.
Гәаҟрас иухугараны иҟоу, хьанҭарас иузыԥшу акы уацәымшәан. Шәара шәахьтә шьоукы аҩысҭаа абахҭа иҭеикраны дыҟоуп шәԥышәаразы; шәаргьы уи жәамш гәырҩа-хьаас ишәоураны шәыҟоуп; аха уиаша-ҵабырг уазықәгылаз, умԥсыр ада ԥсыхәа умамкәа уҟалаанӡа, усҟан хьӡы змоу аԥсҭазааратә ҳамҭа уаҭәасшьоит, уи агәыргьын ухасыргылоит.
Алымҳа зманы иҟоу, ак заҳауа, Адоуҳа ауахәамақәа иранаҳәо дазыӡырҩааит: иаиааиз ауаҩы аҩынтә раантәи аԥсра ԥырхага инаҭом.
Пергамтәи ауахәама Амаалықь изҩы: зыҩҿыкгьы цҳафыруа аҳәа змоу абас еиԥш иҳәоит:
Издыруеит уусқәа шыҟоу, аҩысҭаа тәарҭас иахьимоу аҭыԥ ушаху; абас шакәугьы, Сара сыхьӡ азхоуҵоит, исымоу ахаҵара мап ацәумкит, убра, аҩысҭаа дахьаху аҭыԥ аҿы, исызиашаз, гәыкала исзыҟаз Сара с-Антипа даныршьуаз аамҭазгьы.
Убас акәзаргьы, иуҿасыргылаша ԥыҭк аҟара сымоуп, убраҟа уара узлоу рыбжьара, Валаам иҵара иацныҟәо ауаа ыҟоуп, уи, зны, аамҭақәак раԥхьа, аҳ Валак иирҵахьан Израил жәлар агәнаҳара зладирҟаҵашаз, урҭ Анцәа Ҵабырг дыззымдыруа ныхақәа ирызнарго аԥсаҭатә чыс афара рабжьигахьан, гәнаҳарала, калҭбааԥсрала аҟазаарахь дрыԥхьон.
Абас, уара узлоу рыбжьарагьы иҟоуп Николаитаа рҵара-дырра иацныҟәо, уи исызхымгақәо иреиуоуп.
Аҭамзаара уаҳәа; ус анакәымха, лассы уара ушҟа сҿынасхоит, исҿаку аҳәала урҭ срабашьуеит.
Алымҳа зманы иҟоу, ак заҳауа, Адоуҳа ауахәамақәа иранаҳәо дазыӡырҩааит: иаиааиз ауаҩы иҭаҵәахны исымоу, сзыхӡыӡаауа маннала дсырчоит; уи Сара ахаҳә шкәакәа исҭоит ихьӡ ҿыц анҵаны, убри ахаҳә зауа заҵәык иоуп убри ахьӡ атәы здыруа.
Фиатиратәи ауахәама Амаалықь изҩы: имцалашараха иҟоу аблақәа зызҭоу, зшьапқәа идырҭәаз абҩа иаҩызоу Анцәа Иԥа абас еиԥш иҳәоит:
Издыруеит уусқәа шыҟоу, убас убзиабаратәы, умаҵуратәы, ухаҵаратәы, ухачҳаратәы, раԥхьа заҟа ҟауҵоз аасҭа уажәы еиҳаны ишыҟауҵо атәы.
Абас шакәугьы, иуҿасыргылашагьы ԥыҭк аҟара сымоуп, избан акәзар Иезавель ҳәа изыԥхьо, иԥааимбарушәа зхы зыԥхьаӡо уԥҳәыс лхы доушьҭны думоуп; уи ирабжьылго, идлырҵо аҵарала смаҵуцәа мҩахылҟьоит, абжьысрахь, аламысдарахь рхы кыдылҵоит, аныхақәа ирызнарго аԥсаҭатә чыс афара иақәиҭылтәуеит.
Уи аҿҳәара лысҭеит илымоу агәнаҳарақәа рҵыхәала аҭамзаара даҳәаразы, аха дахьхәуам.
Абар, убри аҟнытә уи илыцкалҭбааԥсуагьы ларгьы ачымазаратә цәарҭа иамаздоит, убраҟа мбатәы еицгәаҟлааит, абри аҩыза аусқәа иахьырҿу азы аҭамзаара иаҳәаанӡа.
Лыхшара ракәзаргьы аԥсра раҩызгом: уахәамацыԥхьаӡа ирдырааит абас еиԥш ҟазҵо ауаа абас еиԥш ала ргәы-рыԥсы шҿыскаауа, ишеиӷразбылуа; доусы ишәаҭәоу ала ихәҭа дақәсыршәоит.
Егьыс, Фиатира иҟоу, аҩысҭаа имаӡақәа рымаӡа ҳәа ззырҳәо уи лҵарамҩа иацымныҟәо зегьы уаҳа уадаҩрак шәаласҵом;
Амала, сара снеиаанӡа, иахьа уажәраанӡа шәызлаҟаз шәалаҟаз.
Аиааира зманы иҟоу, сгәаҳәара аҵыхәтәанынӡа иназыгӡо ауаҩы Анцәа Ҵабырг дыззымдыруа инапаҿы излааигаша амчра исҭоит.
Уи амчра иадыргоу иеихатә лабакьаҿ аанкыланы урҭ дырхагылоит; даргьы анышәаԥшь ҳаԥшьа аиԥш ихәаш-хәашоит рыҽирҭоит, абас еиԥш ауп Саргьы Саб иахьтә амчра шсоуз;
Иаиааиз ашарԥы еҵәа исҭоит.
Алымҳа змоу, ак заҳараны иҟоу, Адоуҳа ауахәамақәа иранаҳәо иаҳауеит.
Сардистәи ауахәама Амаалықь изҩы: быжь-доуҳак Анцәа идоуҳақәа, убас быжь-еҵәак змоу абас иҳәоит: издыруеит уусқәа шыҟоу; ибзоу аӡә иеиԥш ахьӡ умоуп, аха уԥсхьеит.
Уҿых, иԥсраны иҟоу рӷәӷәа, мчы-лшара раҭәашьа; уусқәа Сара Сынцәа ишиҭаху аиԥш ак рыгымкәа иҟоуп ҳәа сгәы иаанагом.
Иугәаларшәа иуоухьоу шуоуз атәы, иҵәахынгьы иумаз, аҭамзаара уаҳәа. Умҿыхар, угәуҽанӡамкәа ушыҟоу, аӷьыч иеиԥш сузнеиуеит саннеиуа дыршьа анамам аамҭазы.
Аха издыруеит макьана зцәашәҵатәы цқьа-шәқьоу ԥыҭҩык Сардис ишумоу; урҭ рымаҭәа шкәакәақәа рышәҵаны Сара исыцныҟәо иалагоит, избанзар иаԥсаны рхы аадырԥшит.
Аиааира змоу дарбан уаҩызаалакь амаҭәа шкәакәа ишәҵахоит; уи ихьӡ аԥсҭазааратә шәҟәы бзанҵык ианысхуам, Саб иҿаԥхьа, Амаалықьцәа рҿаԥхьа цҳаражәҳәара азызуеит, сахӡыӡоит.
Алымҳа зманы иҟоу, ак заҳауа, Адоуҳа ауахәамақәа иранаҳәо дазыӡырҩлааит.
Филадельфиатәи ауахәама Амаалықь изҩы: абас иҳәоит Иԥшьоу, Ииаша-ҵабыргу Давид ицаԥха знапы иаку, уи иааиртуа аӡәгьы изаркраны иҟам, иаиркызгьы аартышьа амам.
Издыруеит уусқәа шыҟоу; абар, иубоума, уҿаԥхьа ашә аасыртит, уи уаҩы изаркраны иҟам; мчы-лшарала унагам, аха Сара сажәа еиқәурхеит, сыхьӡгьы мап ацәумкит.
Сара убас иҟасҵоит: Иудеиаа иреиуаӡамкәа урҭ ҳреиуоуп ҳәа зҳәо, аҩысҭаацәа реизарҭаҿ итәақәоу, уҿаԥхьа асаара икаианы иуеихырхәартә, Сара бзиа ушызбо рдырыртә аиԥш сныҟәоит.
Схачҳаратә ажәа еиқәырханы иахьумаз аҟнытә, ари адунеи аҿы ԥсы зхоу зегьы ԥызшәо аамҭа анааиуа, уара уеиқәсырхоит.
Сара лассы снеиуеит; зыгәра азхоуҵауа уахӡыӡаауа иумаз, уиааиразы иуаҭәахо агәыргьын даҽаӡәы имаӡаразы.
Иаиааиз ауаҩы Сара Сынцәахәы иныҳәарҭаҿ дҵәатәышьаҟаны, дарӷьажәҩаны дсыдсыргылоит, убринахыс уи уаҳа аныҳәарҭа аанижьуам; Анцәа ихьӡ иара абраҟа ианысҵоит, ианысҵоит Сынцәа иқалақь ҿыц Иерусалим ахьӡ, уи жәҩанынтә Сара Сынцәа иахьтә илбаауеит, ианысҵоит убра Сара сыхьӡ ҿыц.
Алымҳа зманы иҟоу, ак заҳауа, Адоуҳа ауахәамақәа иранаҳәо дазыӡырҩлааит.
Лаодикиатәи ауахәама Амаалықь изҩы: абас иҳәоит Амин, иаша-ҵабыргыла иҟоу ашаҳаҭ Анцәа иишаз, иаԥиҵаз зегьы ирылагамҭоу:
Издыруеит уусқәа шыҟоу; уагьыхьшәашәам, уагьышаҳәшаҳәуам; еҳ, ишԥасҭахыз ма ухьшәашәаны, мамзаргьы ушаҳә-шаҳәуа уҟазҭгьы!
Аха уара уцәҟәандоуп уагьцам, уагьыхьшәашәам, убри аҟнытә уӡбахә сҿасыршәуам, усԥырысҟьоит.
Уара ус уҳәоит: сара сбеиоуп, акыр сырҳаит, акы сахгәаҟуа сыҟам; аха уара ухахьы иузаагом насыԥк уманы ушыҟам, ушрыцҳау, ушӷару, ублақәа шыхҩоу, ушыцәҳәы-ҟьантазу.
Иуабжьызгоит Сара схьы ааухәаразы уи мцала ирыцқьоу акоуп, иулшоит убри ала абеиахара, амаҭәа шкәакәа ушәуҵаразы зынтәи уцәҳәы-ҟьантзара уаҩы имбаразы, ублақәа рзыҳәа аблахәшәтәыга аахә, ирыхьшьы иаахты.
Сара бзиа избауа срықәцәҟьоит, иагьахьсырхәуеит, убри аҟнытә агәаҳәара аарԥшы, аҭамзаара уаҳәа.
Абар уажәшьҭа ашә асра салагахьеит, уааӡырҩы, егьсыгӡам, сааихьеит: сыбжьы заҳаны ашә сзаазыртуа ишҟа сыҩналоит, уаххьа ицысфоит, иаргьы Сара дсыцҟазаауеит, акрысыцифоит.
Иаиааиуа ауаҩы сыдтәалара дақәиҭыстәуеит, Сара схаҭагьы, иаиааиз аӡә иаҳасабала, Саб иқәтәарҭаҿ сышиватәаз аиԥш.
Алымҳа зманы иҟоу, ак заҳауа, Адоуҳа ауахәамақәа иранаҳәо иаҳааит.
Абри ашьҭахь, саныԥшы, ажәҩан агәашәқәа аатит, жәҩангәашәԥхьарахеит, уахьынтә уаанӡа исаҳауаз абыкьбжь иеиԥшыз абжьы ӷәӷәа ааҩит; уи абас еиԥш санаҳәеит: уааи арахь, ухәна, уаласырԥшуеит абарҭқәа рнаҩыс иҟалараны иҟоу.
Абри аамҭазы адоуҳа амч-алшара снырит, соуразоуроу сааимнадеит, ус, абар, иахьсыԥхьаз ажәҩан аҟны мчра змоу ртәарҭа ҳарак гылоуп, дубарҭоуп Иқәтәоу;
Иқәтәаз ихы-иҿы лашон, еилаарцыруан, исахьаԥсараха иҟоу ашәахәа лаша зхылҵуа абырлаш-хаҳә, убас зыхә дуу, акыр иаԥсоу ахаҳә цәхаԥшь шылашо, ишеилыԥхаауа аиԥш; хыхь, ихаҿы, итәарҭа ҳарак иахыкны ԥштәы иаҵәала еилыԥхаауа ацәаҟәа ихакын.
Уи дахьтәаз, икәша-мыкәша, даҽа ҩеижәеиԥшьҩык мчра змоу ртәарҭа ҳаракқәа сбарҭан, урҭ ирықәтәан ҩеижәеиԥшьҩык абыргцәа-аиҳабацәа, маҭәа шкәакәала еилаҳәаны, рыхьтәы гәыргьынқәа рхаргыланы.
Хадара змаз атәарҭа ҳаракы адыд-мацәыс ахылҟьон, иахацәқәырԥон, иуаҳауан абри аурҭ-еилашыра, аурҭ еилацәқәырԥа иалыҩуаз абжьы; атәарҭа ҳарак аҿаԥхьа ижжа-жжаӡа быжьлашарбагак акын Анцәа ибыжь-доуҳак ирдырганы;
Атәарҭа аҿаԥхьа асаркьа аиԥш иккаӡа, ицқьаӡа мшынҵас ак еилацәқәырԥон; убарҭ зегьы рыгәҭаны, атәарҭа ҳарак акәшамыкәша аԥстәқәа ԥшьба гылан, урҭ раԥхьа-рышьҭахь аблақәа рацәаны ирызҭан.
Аԥхьатәи аԥстәы алым иеиԥшшәа иҟан, аҩбатәи цә-ҟатак, цәҵыск иаҩызан, ахԥатәи ауаҩытәыҩса ихаҿсахьа ахукаауан, аԥшьбатәи иԥыруа инеиуа ауарб угәаланаршәон.
Дара абарҭ аԥшьы-ԥстәык фба-фба мҵәыжәҩа рыман, ана-ара, зегьынџьара, ҵҩа змам аблақәа рызҭан. Урҭ ҵыхәаԥҵәарада иахьеи-уахеи ирҳәац еиҭарҳәон: дыԥшьоуп, дыԥшьоуп, дыԥшьоуп, Зегьзку Иҳақәиҭу Анцәа, Уи дыҟан, дыҟоуп, дагьыҟалоит.
Абарҭ аԥстәқәа зегьы атәарҭа ҳарак Иқәтәоу хьӡи-ԥшеи шимоу, наунагӡа дшыҟоу ҳәа аҽхәаԥхьыӡ рҳәацыԥхьаӡа
Ҩеижәиԥшьҩык абыргцәа-аиҳабацәа атәарҭа ҳарак Иқәтәоу, Наунагӡа иҟоу иҿаԥхьа асаара икаион, ирхаз ргәыргьынқәа Иҿаԥхьа ишьҭаҵаны еицырҳәон:
Уара, Иҳақәиҭу, абри аҩыза ахьӡ-аԥша, аҳаҭыр, амч-алшара рыдкылара уаҭәоуп, избанзар уара уоуп зегь аԥызҵаз, угәаҳәарала ауп зегь шыҟоу, ишшоу.
Нас атәарҭа ҳарак Иқәтәаз ивара ашәҟәы снахьыԥшит, уи аҩнуҵҟа аиԥш адәахьалагьы аҩырақәа анын, быжьџьара амҳәыр раарханы.
Дызбеит иара убраҟа зымчхара ӷәӷәаз Амаалықь, уи бжьы ӷәӷәала ҿааиҭит: абри ашәҟәы аартра зҽаԥсазтәрыда, излеибарку амҳәырқәа амхны?
Ажәҩан аҿы акәзааит, адгьыл аҟны акәзааит уи ашәҟәы аартны аҩнуҵҟа агәылаԥшра уаҩ дызмыхәоз акәын.
Сара ӷәӷәала слаӷырӡышон, абри ашәҟәы аартра аԥхьара, агәылаԥшра уаҩ дахьаԥсамхаз азы.
Убасҟан иӡыш-ӡышӡа иԥшыз абыргцәа-аиҳабацәа руаӡәк исеиҳәоит: умҵәыуан, иааит алым Иуда иабшьҭра иеиуоу, Да вид ихылҵшьҭра иатәу, уи иаиааиз ауп, иалшоит бжьы-мҳәырк заархоу ашәҟәы аартра.
Саныԥшы, атәарҭа ҳараки аԥстәқәа аԥшьбеи рыбжьара, абыргцәа-аиҳабацәа рыгәҭаны Асыс гылан, уи аԥшра-асахьа злаҟаз ала иршьхьаз акы акәызшәа убон; иаман быжь-тәыҩак, бжьы-блакы Анцәа адгьыл зегьы иахьигӡо абыжь-доуҳак ирдырганы.
Асыс неин аҟәардә ҳарак Иқәтәаз иарӷьа нап иакыз ашәҟәы ааимнахит.
Ашәҟәы анимнах ашьҭахь, аԥстәқәа рыԥшьбеи ҩеижәеиԥшьҩык абыргцәа-аиҳабацәеи Асыс аҿаԥхьа асаара инкаиеит; дара зегьы хаз-хазы ҩымаак-ҩымааки хьтәы аҿак хьтәы аҿаки ркын, ахьтәы аҿақәа афҩы лаҳа-лаҳақәа зхылҵуаз абылтәқәа рнын уи ацқьацәа рныҳәарақәа ирдырган;
Урҭ ашәа ҿыц, аныҳәашәа иалагеит, абас еиԥш налаҵо: Уара уи ашәҟәы агара, амҳәырқәа рамхра уаԥсоуп; Уара уршьхьан, еиуеиԥшым ахылҵшьҭрақәа, ажәларқәа иреиуаз ушьала Анцәа иҿы ҳҿуххьан
Уара Ҳанцәа иҟны аҳра, аԥшьамаҵура ҳаҭәоушьеит; ҳарҭгьы убас, ишазуҳәаз аиԥш, адгьыл аҿы аҳра ҳаманы ҳаҟазаауеит.
Атәарҭа ҳарак акәша-мыкәша, аԥстәқәеи абыргцәа-аиҳабацәеи рыкәша-мыкәша Амаалықьцәа рыбжьы сазыӡырҩуан, урҭ ҵҩа рымамызт, рхыԥхьаӡара зқьы зқьынтә ишьҭых.
Дара зегьы бжьы ӷәӷәала еицырҳәон: иршьыз Асыс амчалшара, адоуҳатә мазара, аҟәыӷара, ахачҳара, ахьӡ-аԥша, алыԥхаагәыԥха роура иаԥсоуп.
Исаҳаит иара убраҟа ажәҩан иалаз, адгьыл иқәыз, ҵаҟа, уи аҵаҿ иҟоу, амшын иху еицҿакны ирҳәоз: атәарҭа ҳарак Иқәтәоу, иара убас Асыс лыԥхала, хирла, мчы-лшарала иҟазааит, шеишықәса хьӡи-ԥшеи рымазааит.
Убри аамҭазы аԥшьы-ԥстәыкгьы еицырҳәоит: амин. Иӡышӡышӡа иеилагылаз ҩеижәеиԥшьҩык абыргцәа-аиҳабацәа асаара икаиеит, наунагӡа Зыԥсҭоу иеихырхәеит.
Абри аамҭазы избеит Асыс абыжь-мҳәырк рахьтә руак шамнахыз, убасҟан иаразнакгьы исаҳаит игылаз аԥстәқәа аԥшьба руак идыдраха иахылҟьаз абжьы: уааины уахәаԥш.
Иара убра, сҿаԥхьа иаацәырҵит ҽыхәак, ҽыуаҩ-хаҵак дақәтәаны, уи ахыц икын, агәыргьын ихагылан; даацәырҵит иаиааиз аӡә иаҳасабала, аиааирагара дазыхианы.
Уи аҩбатәи амҳәыр анамнах, исаҳаит аҩбатәи аԥстәы иаҳәаз: уааины уахәаԥш.
Иаацәырҵит егьи аҽы, уи ҽызын; иақәтәаз амч-алшара иҭан адгьыл аҭынчра ацәигаразы, иқәынхо дара-дара нибарҵәаларазы; уи аҳәа ду иҟәнын.
Ус Уи ахԥатәи амҳәыр анамнах, исаҳаит ахԥатәи аԥстәы абжьы: уааины уахәаԥш. Убасҟан избеит сҿаԥхьа иаацәырҵыз ҽеиқәак, уи иақәтәаз аҽыуаҩ акапанга икын.
Нас, абри ашьҭахь, исаҳаит аԥстәқәа рыԥшьба рыбжьара игоз абжьы. Уи иаҳәон: динарк азыҳәан зыншәаратәи ача, иара убри азы хыншәаратәи ақьар, амала ахәшеи аҩи ԥхасҭоумтәын.
Аԥшьбатәи амҳәыр анамнах ашьҭахь исаҳаит аԥшьбатәи аԥстәы абжьы: уааины уахәаԥш.
Санынаԥш избеит ҽы хәышлаԥсак, уи иақәтәаз иахьӡын аԥсра; иашьҭагыланы иаауан џьаҳаным, урҭ адгьыл аԥшьыхәҭак рнапаҿы излааргашаз алшара рыҭан, аҳәала, млала, ҿкы бааԥсыла, ирыжәырҵоз агыгшәыг рыла ауааԥсыра рнырҵәара иаҿын.
Уи ахәбатәи амҳәыр анамнах, избеит аԥсаҭатә шьырҭа аҵаҟа, уи акәша-мыкәша Анцәа иажәа аҵыхәала, уи азхаҵара-азышаҳаҭра ирхырҟьаны иршьыз ауаа рыԥсқәа.
Урҭ рыбжьқәа ҭганы арҵәаа-сырҵәаа еибарҳәҳәон: абас мацара ианбанӡа, иԥшьоу, ииаша-ҵабыргу, Мчразку, адгьыл иқәынхо рҵыхәала икаҳҭәахьоу ҳшьа анбоууеи?
Урҭ доусы ицәашәҵатә шкәакәа иҭан, ираҳәан даҽа ԥыҭраамҭак рҽеиқәыркырц, дара реиԥш иршьхьоу рыла русзуҩцәеи рашьцәеи рхыԥхьаӡара харҭәаахаанӡа.
Ус Уи афбатәи амҳәыр анамнах, избеит, абар, адгьылҵысра ду иалагеит, амра ашуқьаҭ ахадырԥазшәа иеиқәылашьцеит, амза шьаарҵәырахеит,
Ажәҩан икыдыз аеҵәақәа кыдышәшәаны атта-ттаҳәа адгьыл иҩықәыԥсеит, аурҭ бааԥс анасуа аамҭазы, алаҳаҵла иалышәшәаны икаԥсо алаҳа кәамԥақәа реиԥш.
Ажәҩан аҽеикәанарҳәит, ахабар ыҟамкәа ибжьаӡит; шьхас игылаз, дгьылбжьахас иҟаз зегьы рҭыԥқәа рыԥсахуа рҿаархеит;
Адгьыл аҳцәа, амаҵура дуқәа зымпыҵакыз ауаа, ауаа беиацәа, ар раԥхьагылацәа зықьҩыуаа рхадацәа, мчы-лшара змаз, убас тәцәас иҟаз роума, зых иақәиҭыз роума, аҳаԥқәа рҿы, ашьха ԥсҭақәа-аиҩхаақәа рҟны рҽырҵәахуан.
Урҭ шьхеи-хаҳәи рышҟа рхы рханы ирыҳәон: шәҳақәҳа, ҳашәҵәахы, атәарҭа ҳарак аҟны Итәоу дахьаҳҿамԥшыша, Асыс агәыԥжәара ҳахьацәынхаша;
Избанзар иааит Уи игәаӷ хыш-хыҵәара иԥсахеибакра аамҭа, акаамеҭ, дарбан уаҩу уи иацәынхараны иҟоу?
Нас избеит адунеи аԥшьганк ркәакьҭақәа рҿы игылаз Амаалықьцәа ԥшьҩык, урҭ адгьылтә ԥшақәа рыԥшьбагьы ҳәынҷаны иркын, абарҭ аԥшақәа адгьыл ахь аума, амшын ахь аума, ашәаԥыџьаԥ рахь аума џьара иамысларазы.
Дызбеит иара убас даҽа Маалықькгьы, уи амрагыларахьтәи аганахьала зҿаазхоз, зыԥсҭоу Анцәа имҳәыр инапы иакын. Уи дшааиуаз адгьыли амшыни ԥырхага рыҭара азин змаз Амаалықьцәа аԥшьҩык ибжьы нарықәиргеит, абас аиԥш ҳәауа:
Адгьылгьы, амшынгьы, ашәаԥыџьаԥгьы ԥырхага рышәымҭан, Анцәа имаҵ зуа, итәцәа, изыразу рылахьқәа амҳәыр рааҳархаанӡа.
Исаҳаит уи аҩыза амҳәыр заархоу заҟаҩ ыҟаз: убас, Израилаа рабшьҭрақәа зегьы рахьтә амҳәыр раархан шәиҩынҩеижәеи ԥшьба нызқьҩык ауааԥсыра.
Иуда иабшьҭрахьтә жәаҩанызқьҩык; Рувим иабшьҭрахьтә жәаҩанызқьҩык; Гад иабшьҭрахьтә жәаҩанызқьҩык.
Асир иабшьҭрахьтә амҳәыр раархан жәаҩанызқьҩык; Неффалим иабшьҭрахьтә жәаҩанызқьҩык; Манас иабшьҭрахьтә жәаҩанызқьҩык;
Симеон иабшьҭрахьтә жәаҩанызқьҩык; Леви иабшьҭрахьтә жәаҩанызқьҩык; Иссахар иабшьҭрахьтә жәаҩанызқьҩык;
Завул иабшьҭрахьтә жәаҩанызқьҩык, Иосиф иабшьҭрахьтә жәаҩанызқьҩык; Вениамин иабшьҭрахьтә жәаҩанызқьҩык.
Нас саԥхьа иқызы-қызуа снарылаԥшит ҵҩа змамыз, ԥхьаӡашьак заураны иҟамыз ажәлар урҭ абшьҭрас, хылҵшьҭрас, жәларыс, бызшәас иҟаз зегьы иреиуан, дара зегьы атәарҭа ҳарак аҿаԥхьа, Асыс аҿаԥхьа игылан, амаҭәа шкәакәақәа рышәҵаны, апальма шьыҵәрақәа кны.
Урҭ зегьы бжьы ӷәӷәала еицҿырҭуан, абас аиԥш ҳәауа: атәарҭа ҳарак иқәтәоу Ҳанцәеи Асыси ҭахара рықәымзааит!
Атәарҭа ҳарак акәша-мыкәша, иӡыш-ӡышӡа иԥшыз абыргцәааиҳабацәа, убас аԥшьы-ԥстәык рыкәша-мыкәша Амаалықьцәа гылан, урҭ атәарҭа ҳарак аҿаԥхьа ҿыцха рыҽкаԥсаны Анцәа иеихырхәон,
Ирҳәон: амин! хьӡи-ԥшеи ҟәыӷареи, лыԥха-гәыԥхеи изыԥҵәаз, аҳаҭыр, амч-алшара, аӷәӷәара иаҭәазааит, шеишықәса дыҟазааит ҳара Ҳанцәа! Амин.
Нас, иажәа аахацыркны абыргцәа-аиҳабацәа руаӡәк дсазҵааит: абарҭ амаҭәа шкәакәа зышәны еилагылоу зусҭцәада, иабантәааи?
Сара ус иасҳәеит: уи уара иудыруеит, ҳаҭыр зқәу. Иара ус сеиҳәоит: арҭ алахьеиқәра ду ахьтә иаауа роуп; рымаҭәа-ҩыҭәа ршәыхны ирыӡәӡәеит, Асыс ашьала идрышҳаит;
Убри азоуп урҭ Анцәа итәарҭа ҳарак аҿаԥхьа изгылоу, иахьеиуахеи Иара иныҳәарҭаҿ изиашьапкуа, атәарҭа ҳарак Иқәтәоу урҭ ргәы-рыԥсы дацҟазаауеит;
Дара уажәшьҭа уаҳа амла иакуа, иӡышуа, аҭакар иаргәаҟуа изыҟалом, мраз, даҽа шоураз ԥырхага рнаҭом:
Избанзар атәарҭа ҳарак агәаны иԥшу Асыс урҭ хьчаҩысхылаԥшҩыс ирзыҟалоит, ахьхьа-хьхьаҳәа иааиуа аԥсҭазааратә ӡыхь, аӡыбза ахьыҵыҵуа инанагоит, ирҿыҵкьаса ицо алаӷырӡ Анцәа ирҿаирбоит.
Уи неины абыжьбатәи амҳәыр анамнах, абас сааҭбжак аҟынӡа ажәҩан зегь аҿы иҭынчрахеит.
Убасҟан избеит Анцәа иҿаԥхьа игылаз Амаалықьцәа быжьҩык; урҭ рыцыԥхьаӡа абыкьқәа раҭәашьан.
Нас даҽа Маалықьк даацәырҵын, ахьтәы рафҭра кны днеины аԥсаҭатәқәҵарҭа днадгылт; уи афҩы лаҳа-лаҳақәа зхылҵуа абылтәқәа зегьы хкы-хкыла ирацәаны иаҭәашьан, ацқьацәа зегьы рныҳәаԥхьыӡқәа зцыз урҭ абылтәқәа наганы атәарҭа ҳарак аҿаԥхьа игылаз ахьтәы ԥсаҭатәқәҵарҭа иқәыргылатәын.
Амаалықь инапсыргәыҵахьтә Анцәа иҿаԥхьа афҩы лаҳалаҳақәа ҩхатәеит.
Абри ашьҭахь Амаалықь арафҭра ааникылан, аԥсаҭатәқәҵарҭа иаақәихыз хәышԥырӷыла ирҭәны адгьыл ахь иршәит: убасҟан адгьыл абжьы бааԥс ахыҩит, уаҟа аурҭ бааԥс асит, идыдрахеит, имацәысрахеит, идгьылҵысрахеит.
Абыкьқәа зкыз быжьҩык Амаалықьцәа абыкьасра рҽаздырхиеит.
Актәи Амаалықь ибыкьбжьы анирга, акырцхи амцеи шьаӡагәаӡаха адгьыл ашҟа рҿынархеит; адгьыл ахы-хәҭак, ашәаԥыџьаԥ, аҳаскьын иаҵәа рыхы-хәҭак леимгәаблы ицеит.
Аҩбатәи Амаалықь ибыкь данҭаҭәҳәа, амца зыцраз, шьхаҵас иҟаз акы амшын иҩалаҳит; иара уи акәхеит, амшын ахы-хәҭак шьаарҵәырахеит,
Ԥсҭазаара зманы амшын иҭаны ҳәа иҟаз, убас уи ихыз аӷбақәа рыхы-хәҭак иара убраҟа иҭахеит.
Ахԥатәи Амаалықь ибыкьбжь шаагаз, аӡиасқәеи аӡыхьқәеи рыхы-хәҭак ижжаӡа ажәҩан ахьтә зҿылазхаз аеҵә рылаҳаит, уи лашарбагаҵас илашон.
Абри аеҵәа аеҵә-аша ҳәа иашьҭан; уи иахҟьаны аӡқәа рыхыхәҭак ашахеит ишҳамыркхеит, урҭ зжәыз ауаатәыҩса жәпаҩык ҭахеит, избанзар урҭ ашан, ишҳамыркын.
Аԥшьбатәи Амаалықь ибыкьбыжь анга, амра ахы-хәҭак цҟьашәҟьахеит, иара убас амза ахы-хәҭак, аеҵәақәа рыхы-хәҭак; убарҭ зегьы рыхы-хәҭак, рыхы-хәҭак лашьцеит, абри иахҟьаны амш ахыхәҭак алашара ацәыӡит иҵыххеит.
Сгылан сшыԥшуаз ажәҩан иалаланы инеиуаз Маалықьк сылаԥш дыҵашәеит ӷәӷәалаӡа ибжьы рдуны иргауа шәаџьҳәара иуан: арыцҳара, арыцҳара, аиҭарыцҳара адгьыл иқәынхо ауааԥсыра рзы егьырҭ ахҩык Амаалықьцәа рбыкьыбжь ангалакь!
Ус, ахәбатәи Амаалықь ибыкьыбжь гоит, абри аамҭазы снахьыԥшит адгьыл ахь зҿыназхаз, инықәҳаз аеҵәа, уи адгьыл аҵаҿтәи быжьрабыжьҵәа ацаԥхақәа аман:
Ҵа змам уи ашәқәа анаанарт, убрантә, уи агәаҩарантә, афрына ду иҭыббуашәа алҩа аҿыҩанахеит; уи алҩа амреи аҳауеи арлашьцеит.
Абри алҩа иалҵны, адгьыл рымҽхакны рҿаархеит ҵҩа змам амаҵа урҭ араҟатәи амариал амчра раҭәашьан,
Аҳаскьын аԥхасҭатәра, иарабан иаҵәаразаалакь, иарбан ҵлазаалакь рыԥхасҭатәра иақәиҭымызт, аха азин рыман зылахь Анцәа имҳәыр аархамыз ауаа амыждара рақәыршәара,
Рышьра-рҭархара иақәиҭымызт, изқәиҭыз рыԥсы мцо-имаауа хәымыз рыҩнуҵҟа рыргәаҟра акәын; урҭ идырҵысуаз ахьаа амариал ануцҳауа иуоуа ахьаа иаҩызан, убри аҟнытә изыцҳауаз ауааԥсыра еибаргәаҟуан.
Абри аҩыза аҭагылазаашьа зауа ауаа урҭ амшқәа раан аԥсра иаҳәо иалагоит, аха ираҭәахом, избанзар аԥсра ахаҭа урҭ ирԥырҟьаны ицоит.
Амаҵа рыԥшра-рсахьа ажәылара иазырхиоу аибашьыга-ҽқәа иреиԥшуп; гәыргьынқәакгьы рхагылоушәа убоит, хьҵас еилаарцыруа; рхырҿқәа ауааԥсыра рхы-рҿқәа иреиԥшнушьалоит;
Ирықәу ахцәы ауқәа аҳәса рыхцәы иаҩызоуп, рхаԥыцқәа ракәзар, алым ахаԥыцқәа реиԥш иӷәӷәоуп;
Излаҭаҳәҳәоу, хыхьчагас ирымоу акәылӡы аихатә кәылӡы иеиԥшуп, рымҵәыжәҩақәа ирхылҵуа ашьҭыбжь аҽыуардын иаҵаҳәоу аибашьыга ҽқәа жәпакы еивасны жәылара ианнеиуа ирхылҵуа ашьҭыбжь ахаҭа.
Урҭ амариалқәа рҵыхәақәа иреиԥшыз аҵыхәақәа раҭәашьан, рынаӡараҿы ашҳам рыҭаны: хәымыз ауаа зладыргәаҟлашаз алшара рыман.
Аҳас ирыман быжьрабыжьҵәа амаалықь; Ауриа бызшәала уи Аввадон изырҳәоит, Бырзен бызшәала Аполлион аҭархаҩы.
Рыцҳарак мҩасит; аха, абар, уи иашьҭарххны иааиуеит ҩ-рыцҳарак.
Афбатәи Амаалықь ибыкьыбжь ҭирҟьеит, абри аамҭазы исаҳаит Анцәа иҿаԥхьа игылаз, ахьы иалхыз аԥсаҭатәқәҵарҭа иахагылаз аԥшьтәыҩак рахьтә акы иҭыҩыз абжьы,
Уи абыкь зкыз афбатәи Амаалықь иднаҵеит: аӡиас ду Евфрат аԥшаҳәаҟны иԥахны ишьҭоу ԥшьҩык Амаалықьцәа аушьҭ.
Урҭ аԥшьҩык Амаалықьцәа иаразанакала иоушьҭын, дара зегьы рсааҭ, рымыш, рымза, рышықәс иазыԥшын адгьыл иқәу ауааԥсыра рахьтә хы-хәҭак ҭадырхаразы.
Иҽыжәыз аруаа рхыԥхьаӡара зқьы зқьынтә ишьҭых, ишьҭых даҽа ҩышәынтә; сара ари ахыԥхьаӡаратә саҳаит.
Убри, исзаатыз аимгеимцараҿ, сыбла ихгылеит аҽқәеи урҭ ирықәтәази: иршәын иҟаԥшьы-уаркалеиуаз, ицәиаҵәаз, атыҩша аиԥш иҩеижьыз акәылӡ-лых; аҽқәа рхы алымқәа рхы иеиԥшын, рсасақәа амцеи, алҩеи, атыҩшеи рыҭҟьон.
Абарҭ иҭархагоу, аҽқәа рсасақәа ирыҭҟьоз рыхԥа амца, алҩа, атыҩша ауааԥсыра рыхы-хәҭак ндырҵәеит,
Избанзар аҽқәа рымч-рылшара рсасақәеи рҵыхәақәеи рҿы иҟан; рҵыхәақәа ракәзар, ахы зхагылаз амаҭ иреиԥшын убарҭ рыла ауаа рахь ашҳам рҟьон.
Абри аан ирзымшькәа иаанхаз ауаа, ирухьаз рҵыхәала, агәнаҳахыхра, ахьхәра, аҭамзаара ашьҭаҵара иамыҳәеит, аханатә аиԥш, ахьы, араӡны, аџьаз, ахаҳә, амҿлых рныхақәа ишрымҵаныҳәац ирымҵаныҳәон, урҭ аныхақәа ракәзар акы рбом, ак раҳауам, изықәацом изныҟәом.
Урҭ зҿыз ашьрақәа, алаԥшхырԥарақәа, акалҭбааԥсрақәа, аӷьычрақәа уҳәа ишырҿыц ирҿын, иагьахьхәуамызт.
Дызбоит ажәҩан ахьтә илбаауаз, зымч-зылшара ӷәӷәаз Амаалықь, уи иоуразоуроу аԥсҭҳәа далан, ацәаҟәа ихаԥхон, ихыиҿы амра аиԥш илашон, ишьапқәа мцабз шьаҟаҵас иҵагылан;
Икын рацәак идумыз, иаартыз ашәҟәы. Дшааиуаз иарӷьа шьапы амшын иӡыхиргылт, иарма шьап адгьыл инықәиргылт,
Иҳәҳәабжьгьы иргеит уи алым ахәаабжь угәаланаршәон; убри иабзоураны быжьџьара адыдбжь геит.
Исаҳаз абыжьдыдрак рышьҭахь аҩра сҽазыскит; аха абри аамҭазы ажәҩан ахьтә игаз абжьы исанаҳәеит: абыжь-дыдрак ирҳәаз гәынкыл, аха џьаргьы ианумҵан.
Абри ашьҭахь, избахьаз, зшьапқәа амшыни адгьыли ирыхгылаз Амаалықь инапқәа ажәҩан ашҟа ираҳаны
Дқәит ҭоуба иуит ажәҩангьы уаҟа иҟоу зегьы аԥызҵаз, адгьылгьы уи иқәу зегьы зшаз иаԥызҵаз, амшынгьы уи иҭоу зегьы зшаз наунагӡа Зыԥсҭоу ила, уажәшьҭа уаҳа ԥшышьа хгашьа шыҟам азы;
Аха абыжьбатәи Амаалықь ибыкьыбжь ангалакь амшқәа раан ауп Анцәа аханатә аахыс имаҵуцәа иԥааимбарцәа иреиҳәахьаз, иаԥхьазгәеиҭахьаз амаӡа анаатуа, гәҭакыс имаз зегьы наӡараны ианыҟоу.
Ажәҩан ахьтә исаҳаз абжьы ҩаԥхьа абас аиԥш ала исацәажәо иалагеит: унеины амшыни адгьыли ирыхгылоу Амаалықь иаартны иику ашәҟәы имх.
Сара уи Амаалықь иҿы снеин иасҳәеит: ашәҟәы сыҭ. Иара ус сеиҳәеит: аа, ига, иф; уи умгәа азыҳәан иашоу акоуп, аха уҿаҟны ацха иаҩызоуп, ихаауп.
Амаалықь ашәҟәы ааимысхын исфеит: сҿаҟны ацха аиԥш ихаан; аха ианылбаазда ишҳамыркха сымгәа ианырит.
Убасҟан исеиҳәоит: уара ҩаԥхьа зхыԥхьаӡара рацәоу ахылҵшьҭрақәа, ажәларқәа, урҭ раҳцәа рҿы аԥааимбарра узыԥшуп.
Абар лабҷашьк ааганы иаасдыркит, уи мчра змоу ирку реихатә лабакьаҿ угәаланаршәон; иагьсарҳәеит: уҩагыланы уҿынаха, убри ала Анцәа иԥшьаныҳәарҭеи аԥсаҭатәқәҵарҭеи шәа, иԥхьаӡа иара убас амҵахырхәаразы заҟаҩы неины иҟоу.
Амала аԥшьаныҳәарҭа адәахьтәи ашҭа алоумҵан, уи умшәан, избан акәзар Анцәа Ҵабырг дыззымдыруа ирыҭоуп: урҭ уаҟа ҩынҩеижәи ҩба мзы ақалақь ԥшьа шьаҽуа иалазаауеит.
Ҩыџьа ашаҳаҭцәа рысҭоит аш иалху амаҭәа рышәҵаны зқьи ҩышәи хынҩажәа мшы иԥааимбаруеит.
Урҭ адгьыл Иақәиҭу Анцәа иҿаԥхьа игылоу ахәшаҵлақәа ҩба, ҩ-лашарбагак роуп.
Бааԥсык рзызуеит ҳәа иалаго, ираӷахо ирыхәылҟьауа амца иҭанархоит; ргәы ԥызжәарц зҽазызкуа дарбанзаалакь дыршьуеит.
Урҭ ажәҩан зладыркыша, изларшәаҳаша амчра рымоуп дара анԥааимбаруа аамҭазы адгьыл ахь ақәа млеиларц, ирылшоит аӡы шьартәыр, ирҭаххацыԥхьаӡа адгьыл азҩа-ҿкы азаагара.
Рышаҳаҭра анынарыгӡалакь, тымитышахьтә гыгшәыгк ааҭыҵуеит, уи урҭ ирзыҭрысуеит, ирабашьуеит, иагьҭанархоит,
Рыԥсыбаҩқәа доуҳала Содоми Мысреи ҳәа ззырҳәо қалақь дук амҩаду аҿы ишьҭазаауеит, убраҟоуп Иҳақәиҭу аџьар дахькыдырҵаз.
Еиуеиԥшым ахылҵшьҭрақәеи ажәларқәеи иреиуоу ауаа хымши бжаки урҭ рыԥсыбаҩқәа ирыхәаԥшуеит, аҭоубыҭ рҭаҵара, рыжра аӡәгьы дақәиҭыртәуам.
Урҭ рҭахара адгьыл иқәынхо ауаа гәахәас, гәырӷьарас ироуеит, дара-дара аҳамҭақәа еимырдо, аныҳәақәа мҩаԥырго иалагоит, избанзар аԥааимбарцәа аҩыџьагьы адгьыл ауааԥсыра зыргәаҟуаз ракәын.
Аха хымши бжаки ааҵуаны, урҭ Анцәа идоуҳа рҭаан, рцәеижь иҩалалан, ршьапы иқәнаргылт, иалаԥшуаз рзы ари ахҭыс уаӷеимшхарахеит, иаршәеит-иарӡыӡеит.
Урҭ ажәҩан ахьтә ираҳаит абас аиԥш разҳәаз абжьы ӷәӷәа: арахь шәыхәна; убри акәхеит, ԥсҭҳәала ажәҩан ахь ихәнеит; раӷацәа урҭ ирзыԥшуан.
Абри асааҭазыҵәҟьа адгьылҵысра ду ҟалеит, ақалақь ажәабатәи ахәҭа еилаҳаит, абри адгьылҵысраан быжьнызқьҩык ауааԥсыра ҭахеит; егьырҭ рзы гәыҭҟьа-ԥсыҭҟьарахеит, Жәҩанаҿтәи Анцәа ибзырӡы рҳәеит, хьӡи-ԥшеи ирҭеит.
Аҩбатәи арыцҳара хыркәшахеит; абар, лассы ахԥатәи арыцҳара ааскьоит.
Ус абыжьбатәи Амаалықь ибыкьыбжь иргеит, убри аамҭазы ажәҩан иналҩит абас аиԥш зҳәоз абыжьқәа: ари адунеи аҿы иаԥыз аҳра Иҳақәиҭуи Иара Ихристоси Ираҳрахеит, шеишықәсгьы иҟазаауеит.
Убасҟан Анцәа иҿаԥхьа зҭыԥ ҳаракқәа рҟны итәаз ҩеижәеиԥшьҩык абыргцәа-аиҳабацәа ҿыцха рыҽкажьны Анцәа иеихырхәеит,
Абас аиԥш ҳәауа: Уара, Иҳақәиҭу, Зегьзку Анцәа, иахьа еиԥш аханатәгьы иҟаз, иаараны иҟоу, иҭабуп ҳәа уаҳҳәоит, амчра унапаҟны ииаганы аҳра ахьнукылаз азы.
Анцәа Ҵабырг дыззымдыруа гәымбылџьбарацәахеит; аха, абар, угәаӷ-уԥсахеибакра хыжжит, иааит иԥсхьоу ианрықәыӡбатәхо, умаҵуцәа-аԥааимбарцәа, уцқьацәа, ухьӡ иахӡыӡаауа хәыҷи дуи зегьы аҳамҭақәа раҭәоушьараны ианыҟоу аамҭа; адгьыл иаӷацәоу иазыӷьашку ракәзар, Уара урҭ нурҵәоит иахәутәуеит.
Абри аамҭазы ажәҩан аҿы Анцәа иныҳәарҭа ашәқәа ҟьаҟьаӡа иаатит улаԥш нақәшәон Иара иныҳәарҭа иҩнагылаз ауасиаҭ шәындыҟәра; ана-ара амацәыс ҩхәыҵҟьа-ҩхәыҵҟьеит, ашьҭыбжьқәа иртәыртәит, адыд-мацәыс ирымҽхаркит, адгьылҵысра иалагт, уаҩ иимбацыз акырцх бааԥс дәықәлеит.
Абри аамҭазы ажәҩан аҿы иаацәырҵит уаҩы изымбатәбарахашаз дырга дук цәашәҵатәны амра зшәыз, имраԥхараз аԥҳәыс; алада, лшьапқәа рахь, амза убарҭан, хыхь жәаҩа еҵәа згәыласаз агәыргьын лхагылан.
Уи лцәа ахшара далан, уажәы-уажә арҵәаа-арҵәаа дыҳәҳәон, деибарххон, лыхшароура ааихьан.
Убасҟан ажәҩан аҿы даҽа дыргакгьы цәырҵит: быжьхык зхагылаз, жәатәыҩак змаз, быжь-гәыргьынк зхалашоз, иҟаԥшьыуаркалеиуаз агәылшьап ду.
Уи аҵыхәа анаҟьа, ажәҩан аҟны икыдыз аеҵәақәа рыхԥатәи ахәҭа ҩкыдҳәаны хыла адгьыл ахь идәықәнаҵеит.
Аԥҳәыс ахаҵарԥыс длыхшеит, уи изыԥшын амчра иадыргоу иеихатәы лабкьаҿ аанкыланы ажәларқәа зегьы дырхагыланы рыхьчара-рхылаԥшра; аха ахәыҷы, иаразнак, Анцәа иахь, Уи итәарҭа ҳарак ашҟа днаган.
Аԥҳәыс лакәзар, Анцәа заа илызирхиахьаз ацәҳәыра дазцеит, убраҟа убри гәцаракра лыгмызт зқьи ҩышәи хынҩеижәамш рыҩнуҵҟа.
Абри аамҭазы ажәҩан аҟны еибашьрахеит: ганкахьала аибашьра иалахәын Михаил Имаалықьцәеи иареи, егьи аганахь агәылшьап, иара амаалықьцәа аваргыланы;
Аха урҭ уиаҟараҵәҟьа иӷәӷәамызт, убри аҟнытә ажәҩан аҿтәи аҭыԥ рцәыӡит.
Абасала, ари агәылшьап ду, ажәытә маҭ, аҵархан, уи, аџьныш, аҩысҭаа ҳәа изышьҭаз акәын; адунеи зегьы зжьахьаз ари агәылшьап иацыз амаалықьцәеи иареи хыла адгьыл ахь иҭаҵан.
Убасҟан ажәҩан аҿы абас еиԥш ала ицәажәоз абжьы ӷәӷәа саҳаит: аиқәырхара аамҭа ааит, Анцәа иаҳра, илшара ираамҭахеит, мычра иоуит Иара иитәу Христос, ҳашьцәа ахара рыдызҵоз, иахьеиуахеи Анцәа иҿаԥхьа мыцла ирыхцәажәоз, изырџьоз аԥырхуп.
Урҭ уи иаиааит Асыс-шьа иабзоураны, аиаша-ҵабырг шаҳаҭс иамаз ажәа амчхарала; дара рхаҭақәагьы, иԥсаанӡа зхы-зыԥсы, зыԥсҭазаара зҭаху ракәмызт.
Убри аҟнытә угәырӷьа, ажәҩан, шәгәырӷьа, ижәҩантәу зегьы! Аха адгьылгьы амшынгьы митәеиқәаҵәа шәԥеиԥшуп, избанзар шәара шәахь ԥсахеибакрала аҩысҭаа днеит, уи идыруеит изынхаз аамҭа шмаҷу!
Агәылшьап адгьыл ашҟа хланҵы ишдәықәлаз анаба, ахаҵарԥыс дзауз аԥҳәыс лышьҭазаара иақәнакит.
Уи аԥҳәыс ауарб ду аҩымҵәыжәҩак лаҭәашьан агәылшьап лҽамырбакәа ацәҳәыраҟны заа илзырхиаз аҭыԥ дԥырны дазцара зы. Уаҟа уи аамҭак, аамҭақәак, убас аамҭабжак дыгәцаракны дрымазар акәын;
Убри аҟынтә амаҭ асасақәа анеихнаҳәа, иаҿҟьаз ӡ-гәарҭак неилаҵәан ӡиасны аҿынанахеит, аԥҳәыс аӡы даанахәаразы.
Аха абри аамҭазы, аԥҳәыс адгьыл лыцхрааит иҩеиҟәԥан агәылшьап иахәылҟьаз аӡиас лбаанадеит.
Убасҟан агәылшьап аԥҳәыс илзыӷьашкит, нас, иазыҟалаз иаҿхагааханы, егьырҭ, уи илыхшаз, Анцәа иҳәахьа хазҵо, Иисус Христос ииаша-ҵабырг иацныҟәо ирышьҭалт, рабашьра иалагеит.
Иара абраҟа избеит амшын иааҭыҵуаз агыгшәыг; уи быжьхыки жәа-тәыҩаки ахагылан, атәыҩақәа быжь-гәыргьынк рхакын; хыцыԥхьаӡа Анцәа дзырџьоз, длазырҟәуаз ажәақәа рнын.
Избон уи агыгшәыг абжьас ишеиԥшыз ибжьасыжәлан; ашьапқәа амшә ашьапқәа иреиԥшын, асаса алым асаса; агәылшьап иамаз амч-алшара, аҳратә тәарҭа ҳарак, анапаҵаҟа иҟаз амчра абри агыгшәыг иаманадахьан.
Избарҭан агыгшәыг ахқәа руак изыцәнымхарыз ахәра аиоухьеит ҳәа уҳәаратәы ишыҟаз, аха изгараны иҟаз уи ахәра ӷьахьан, еималахьан. Адгьыл иқәынхоз уи ргәаԥхеит, ихнахит, агәылшьап аҟнытә ироухьаз уи амч-алшара иеихырхәеит.
Урҭ ари агыгшәыг иеихырхәон абас аиԥш ҳәауа: иҟоума абри агыгшәыг иеиԥшу даҽа гыгшәыгк? изгәаӷьрыда уи аҿагылара, абашьра?
Агыгшәыг ах ду беиа ибауа, Анцәа ицәа ԥызҽуаз, длазырҟәуаз ажәақәа рҳәара иақәиҭын, алшара аҭан ҩынҩеижәи ҩба мза аус цәгьа-мыцәгьақәа рыҟаҵара.
Асасақәа еихҳәаны Анцәа дарџьон, ихьӡ, дахьыҟаз аҭыԥ, нхарҭас ажәҩан зманы иҟоу зегьы ирықәыӡбауан, ҿҭыӡәӡәаала ирыхцәажәон.
Уи мчы-лшара аман, иақәиҭын ацқьацәа рабашьра, раиааира; иаиоуз амчра иабзоураны хылҵшьҭрас иҟоу, жәларыс иҟоу, бызшәас иаԥу иара анапаҵаҟа иҟан.
Иара аҿаԥхьа ихырхәараны иҟоуп адунеи шахаанӡа иршьхьаз Асыс аԥсҭазааратә шәҟәаҿы зыхьӡ аным адгьыл иқәынхо ауааԥсыра зегьы.
Алымҳақәа зманы иҟоу, ак заҳауа, иаҳааит.
Атәы дытҟәаны дызго ихаҭа атәра дазцоит; аҳәала ауаа ҭазырхо аҳәа дахәхоит. Араҟа иаҭахуп ахачҳара аарԥшра, ацқьацәа ирымоу ахаҵара.
Избеит убасҟан адгьыл иҩхәыҵыҵыз даҽа гыгшәыгк; уи ҩ-тәыҩак ахагылан, асыс ԥшқа иахагылоу иеиԥшу, агәылшьап шцәажәоз аиԥшгьы ицәажәон.
Уи актәи агыгшәыг иамаз амч-алшара аҭәашьан, иҟанаҵоз аҿгьы иацхраауан; адгьыл ауааԥсыра зегьы убри раԥхьатәи агыгшәыг аихырхәара рыднаҵон, усҟан ахәра иамаз ӷьахьан, иеималахьан.
Уи аџьашьатәқәа рыҟаҵара алшон, ауааԥсыра ишырбоз, лабҿаба, ажәҩан ахьтә амца кыдԥааны адгьыл ахь иаанагон.
Абас еиԥш иҟаз, изқәиҭыз аџьашьатәқәа ҟаҵауа, адгьыл иқәынхоз ауааԥсыра арҩашьон, ирыднаҵон раԥхьатәи, ахәра змаз, зыхәра еималахьаз, агыгшәыг ахаҿсахьа аԥырҵаразы абаҟа ҟарҵаразы.
Ари аҩбатәи агыгшәыг иалшон иаԥырҵоз агыгшәыг ахаҿсахьа ацәажәара алшартә аиԥш адоуҳа, амч-алшара аҭара; уи ауааԥсыра зегьы ирышьклаԥшуан зхаҿсахьа аԥҵаз агыгшәыг амҵахырхәара зҭахымыз ҭадырхаларазы.
Адҵа ҟанаҵон иара убас, дхәыҷыз, ддуз, дбеиаз, дӷарыз, дтәыз, мамзаргьы зых иақәиҭу иакәыз, рарӷьа напы, ма рылахь амҳәыр аадырхаразы.
Абас еиԥш иҟоу амҳәыр заархамыз ауаҩы акы изыҭиуамызт, изаахәомызт; ари амҳәыр агыгшәыг ахьӡ, убас уи хыԥхьаӡарас иазықәгылаз ирызкын.
Араҟа аҟәыӷара зҭаху акы ыҟоуп. Ҟәышрала, дыррала еибыҭоу ауаҩы агыгшәыг хыԥхьаӡарас иазықәгылоу ихшыҩ азцааит, уи ауааԥсыра рхы иадырхәо хыԥхьаӡароуп фышәи хынҩажәеи фба.
Саныԥшы, абар Сион ашьхара Асыс ықәгылоуп, уи иацуп шәи ҩынҩажәеи ԥшьба нызқьҩык ацқьацәа, урҭ рылахьқәа Иара Аб ахьӡ рнуп.
Исаҳаит ажәҩан ахьтә иааҩуаз арҩаш хышхыҵәақәа, адыдмацәыс рышьҭыбжь иеиԥшызшәа иеицгоз абжьы; исаҳауеит аҩымаарҳәацәа рҩымаақәа ирхылҵуаз абжьы.
Урҭ аныҳәашәа ҿыц рҳәоит атәарҭа ҳарак аҿаԥхьа, аԥстәқәа рыԥшьба рҿаԥхьа; ари ашәа аҳәара адгьыл ахьтә еиқәханы иалҵыз шәи ҩынҩеижәеи ԥшьба нызқьҩык ауааԥсыра рыда аӡәгьы дақәиҭымызт.
Дара зегьы еснагь ицқьан, иеибган, калҭбааԥсра рыдгаламызт; еснагь Асыс ахьцоз иашьҭан, Уи ахы ахьархозаалакгьы. Урҭ ҿыхын, иԥшьан Анцәеи Асыси раԥхьаӡа акәны гәыҟаҵагас ауааԥсыра зегь рахьтә ироуз шьоукы раҳасабала;
Урҭ ирҳәоз ажәа ҩысҭаарак аламызт; Анцәа итәарҭа ҳарак аҿаԥхьа ицқьан.
Ус, абри ашьҭахь, дызбоит ажәҩан агәы иалаланы инеиуаз даҽа Маалықьк; уи иман наӡаӡатәи Аевангелие, ауаатәыҩса зегьы абшьҭрақәас, хылҵшьҭрақәас, бызшәақәас, жәларқәас иҟоу зегьы ирылеиҳәаларазы.
Уи ибжьы рдуны иргон: Анцәа шәицәшәа, иаҭәоу ахьӡ-аԥша изышәк, избанзар, абар, Уи иӡбарамш гылеит; шәиеихырхәа ажәҩани, адгьыли, амшынқәеи, аӡқәа рхыҵхырҭақәеи Аԥызҵаз.
Уи дишьҭаххы днеиуан аҩбатәи Амаалықь, абас аиԥшгьы ҳәауа: икаҳаит, иеилаҳаит Вавилон, ақалақь дуӡӡа, избан акәзар уи ауаа зырҩашьоз, имҩахызҟьоз ҩыла адунеи аркаҳԥит, иарҩашьеит.
Урҭ дрышьҭагыланы дцон ахԥатәи Амаалықь, ибжьы ҭыганы абри аҩыза ҳәо: агыгшәыги уи ахаҿсахьеи иреихырхәо, урҭ рымҳәыр зылахь, мамзаргьы знапы иаазырхо дарбанзаалакь,
Анцәа иԥсахеибакра, игәыԥжәара раҿа гәаҩа ианҭәалоу аҩы ижәит ауп: убринахыс уи, ицқьоу Амаалықьцәа рҿаԥхьа, Асыс аҿаԥхьа амца еилашыраҟны дбыллар, дгәаҟлар акәхоит.
Абри агыгшәыги иара ахаҿсахьеи ирымҵахырхәо, урҭ рымҳәыр зылахь, мамзаргьы знапы иаазырхо бзанҵык ԥсгаха рзыҟалом, уахгьы-ҽынгьы рыцҳара-гәаҟра рыгхом, наунагӡа иԥсҭыхгоу алҩа рхылыббуа иқәхоит.
Абраҟоуп ацқьацәа рхачҳара ахьыҟоу; урҭ Анцәа иҳәахьеи Иисус ихаҵареи ирзықәгылоуп.
Абри ашьҭахь ажәҩан ахьтә исаҳаит абас аиԥш сазҳәаз абжьы: ианҵа: бзазара рымоуп Иҳақәиҭу ихаҵара зманы иԥсуа; ааи, ус ауп, аҳәоит Адоуҳа, урҭ рнапы злакыз рус, рџьабаақәа зегьы рахьтә ԥсшьара рымоуп, русқәа дара ирышьҭанеиуеит.
Ус, абар, аԥсҭҳәа шкәакәа снахьыԥшит, уи ахыхь, Ауаҩытәыҩса Иԥа дугәалазыршәо аӡә дықәтәан; ахьтәы гәыргьын ихагылан, изнапык амагана цҳафыр акын.
Абар, абри аамҭазы, аныҳәарҭа даадәылҵит даҽа Маалықьк, уи аԥсҭҳәа иқәтәаз иахь ибжьы наиргеит: умагана мҩанҵа уҽаҩра архра, аҭагалара уалага, избанзар уажәшьҭа уи аамҭа ааит, адгьыл аҟны зегь шәит иҟалеит, ихианы игылоуп.
Убасҟан аԥсҭҳәа иқәтәаз имагана адгьыл ахь иршәит, иара уи акәхеит, убра, адгьыл аҿы, аҽаҩра еизгахеит.
Ус ажәҩанаҿтәи аԥшьаныҳәарҭа даҽа Маалықьк даадәылҵит, иара убригьы амагана цҳафыр икын.
Убасҟан аԥсаҭатәқәҵарҭа ахьгылоу аҭыԥ ахьтә иҿааихеит амца ахылаԥшҩы, уи знапаҵаҟа иҟоу Амаалықь, дшааиуаз, амагана цҳафыр зкыз иахь ҿиҭит, абас аиԥш ҳәауа: умагана ҵаҟа адгьыл ахь аҿыларха, аӡахәа иҿоу ажьымжәақәа амаԥыҟҟа, урҭ ржьыргәыцқәа шыҟалара иҟалахьеит.
Амаалықь имагана адгьыл ахь аҿылаирхеит, уи ала зегьынџьара ажьымжәақәа амаԥыҟҟахеит, нас дара зегьы, ишынеибакәыз, инаганы Анцәа иԥсахеибакрала ихышхыҵәоз аиҳәа илҭаижьит.
Ажьыргәыцқәа зҭарҟәыцыз уи аиҳәа ақалақь иналганы игылан, иаргьы лассы ишьаарҵәыраз аӡиас аҵыҵуа аҿаанахеит; уи аура зқьи фышә стадиа инаӡон, аҵаулара акәзар, аҽқәа рԥышә иҩаҵагылон, иарӡсон.
Абар, илаԥшыҵашәараны, ажәҩан аҟны снахьыԥшит, иузымбатәбарахаша, даара иџьоушьаша акы аҵыхәтәантәи быжьрыцҳарак, быжь-гәаҟрак ирылаҟоу Амаалықьцәа быжь-ҩык, урҭ рыла Анцәа игәыԥжәара, иԥсахеибакра хиркәшон.
Сахьыԥшуаз избарҭан исаркьалыхызшәа иҟаз амшын, амца лашареи иареи еилаӡҩаны; амшын ихгылан адгьыл аҟны агыгшәыг иабашьуаз, иаиааиз ауааԥсыра, иубарҭан уи ахаҿсахьа, иара убас ахьӡ хыԥхьаӡарас иазықәгылаз; урҭ Анцәа иҩымаақәа аанкыланы
Анцәа имаҵуҩы Моисеии Асыси ирызкыз аныҳәашәа рҳәон, абас аиԥш налаҵаны: уусқәа дуӡӡоуп, иџьашьатәуп, Уара, Иҳақәиҭу, Зегьзку Анцәа! Умҩақәа иаша-ҵабыргла иҩагоу мҩақәоуп, Уара, ацқьацәа Раҳ!
Дарбан Уара, Иҳақәиҭу, иуцәымшәара, ухьӡ аӡыргара иазымгәышьра? Избанзар Уара аӡә заҵәык уоуп иԥшьоу. Ажәларқәа зегьы Уара уазхарҵараны, уиаша-ҵабырг еилыркаараны иҟоуп уӡбарақәа ртәы ааԥшит.
Ус, абар, ажәҩан ахь саныԥшы, избеит жәҩантәи аԥшьаныҳәарҭа ашә шаатыз,
Убрахьынтә иаадәылҵит быжьҩык Амаалықьцәа, бжьызҩак, быжь-рыцҳарак рыманы, урҭ цқьашәқьаӡа иеилаҳәан, иршәын ақәны иалхыз амаҭәа, рыхьтәы маҟа, ркәырша ргәышԥы иааҵагыло иаҩычон.
Нас аԥстәқәа аԥшьба руакы Амаалықьцәа рыбыжьҩык рыцыԥхьаӡа ахьы иалхыз аҿақәа днаркит, урҭ зегьы ҽынкылашьа ззымдыруа Анцәа игәаӷ ала, арыцҳарақәа рыла ихыхәхәа иҭәын, ихышхыҵәон.
Аныҳәарҭа Анцәа ихьӡ-иԥшеи илшареи иртәу ԥсҭҳәа-лҩала иҩнаҭәааит, абри аамҭазы уахь аӡә дзыҩналараны иҟамызт, быжьҩык Амаалықьцәа иҩаргоз азҩа-рыцҳарақәа нҵәаанӡа.
Исаҳаит аԥшьаныҳәарҭахьтә абжьы ӷәӷәа, Амаалықьцәа абыжьҩык иранаҳәон: шәцаны аҿақәа рыбыжьба ихышхыҵәауа ирынҭәалоу Анцәа иԥсахеибакра-игәаӷ ахы ларханы адгьыл ахь иҭашәҵа.
Актәи Амаалықь иҿынеихан иаҿа ианҭәалаз адгьыл ахь илҭеиҵеит: али-ԥси рыбжьара ауаа рцәеижь узаҿамԥшуа еилабааит-ихҭәасааит, агыгшәыги уи иамҵахырхәози ирдамыӷсахьаны.
Аҩбатәи Амаалықь иаҿа ианҭәалаз амшын ашҟа ахы рханы идәықәиҵеит: иаразнак амшын аӡы зегьы шьаарҵәырахеит, аԥсы ишьа иеиԥшхеит, ԥсы зханыҳәа уахь иҭаз зегьы ҭахеит.
Ахԥатәи Амаалықь иаҿа ианҭәалаз аӡиасқәеи аӡыхьқәеи ирызирхеит: урҭ зегьы иара убас ишьаарҵәырахеит.
Исаҳаит убасҟан аӡқәа Рымаалықь ииҳәаз: уиашоуп Уара, Иҳақәиҭу, аханатә аахыс иҟаз, иҟоу, иԥшьоу абас еиԥш ала ахьазуӡбаз;
Урҭ ацқьацәеи аԥааимбарцәеи ршьа карҭәон, Уаргьы ашьа раҭәоушьеит: иаҿурхәеит, ишрыхәҭаҵәҟьаз аиԥш.
Аԥсаҭатә нагарҭахьтә игеит абас аиԥш зҳәоз абжьы: ааи, Иҳақәиҭу Зегьзку Анцәа, Уара уӡбарақәа ииаша-ҵабыргу ӡбарақәоуп.
Аԥшьбатәи Амаалықь иаҿа ианҭәалаз амрахь иҟьеит: амрагьы ауааԥсыра ҭакарла излабылшаз алшара аиоуит,
Урҭ хгашьа змамыз амца-ҭакар иабылуан; дара зегьы абыжьрыцҳарак знапаҿы иҟаз Анцәа ихьӡ иақәшәиуан; аха Уи хьӡи-ԥшеи шиҭатәу, ибзырӡы шҳәатәу рыхшыҩ иԥнамҟеит.
Ахәбатәи Амаалықь иаҿа ианҭәалаз шиашаз агыгшәыг атәарҭа ҳарак ашҟа имҩақәиҵеит, убасҟан уи аҳра ахьынӡа-наӡааӡоз зегьы алашьцара иахәхеит, акаамеҭ ззыҟалаз, ахьаақәа ирыҿхагахаауаз ауаа рыбыз аҟаҿыҳәа иацҳауан,
Ажәҩанқәа Рынцәа дладырҟәуан, ицәа ԥырҽуан ириҭоз ахьаақәеи ирылаиҵоз азҩа-ҿкқәеи рзы, аха урҭ рахьтә дарбанзаалакь иҟаиҵахьаз ахьхәра, аҭамзаара аҳәара ихахьы иааигомызт.
Афбатәи Амаалықь иаҿа ианҭәалаз ахы ларханы аӡиас ду Евфрат иалеиҭәеит: аӡиас иаразнак иҭабеит, амрагыларахьтә иаауа аҳцәа рымҩа архиаразы.
Избеит сара убра агәылшьап асаса, агыгшәыг асаса, амцԥааимбар исаса адажә иеиԥшыз аԥсымыцқьақәа хԥа ҭыҵуа:
Урҭ аҩысҭаа иԥсы ҟьашьқәа иреиуан, иеиуеиԥшымыз амбатәрақәа урыладырԥшуан; нас, иаалаган адгьыл аҳцәа зегьы ирҭааит: ирыҳәеит, еидгыланы, иеицхырааны Зегьзку Анцәа имш ду аҿагыларазы, абашьразы.
Абар, снеиуеит аӷьыч дышнеиуа, шәгәышәҽанӡамкәа шәаныҟоу аамҭазы: бзазара имоуп убасҟан ацәа иалам, зымаҭәа-ҩыҭәа зыхьчауа, дҟьантазӡа даанымхаразы, ихы имырԥхашьаразы.
Урҭ зегьы уи иеизигеит Ауриа бызшәала Армагеддон ҳәа иахьашьҭоу аҭыԥ аҟны.
Абыжьбатәи Амаалықь иаҿа ианҭәалаз аҳауахь иҟьеит: ажәҩан аҿы иҟоу аԥшьаныҳәарҭахьтә, уа игылоу атәарҭа ҳарак аҟнытә абжьы ӷәӷәа гоит: инаӡеит!
Убасҟан амацәыс аахәыҵҟьа-хәыҵҟьеит, абыжьқәа духеит, дыди-мацәыси иртәыртәит, адгьылҵысра иалагеит, ари аҩыза адгьылҵысра ауаатәыҩса адунеи иқәнагалазар аахыс иҟамлацызт.
Ақалақь ду хы-џьараны еиҟәҟьеит иеилаҳаит, Анцәа Ҵабырг дыззымдыруа рықалақьқәа еилаҟәыбаса ицеит; Анцәа иҿаԥхьа Вавилон ду аӡбахә еиҭаҳәан: иаҿа ианҭәалаз, арыцҳарақәа зырҿиоз аҩы уи азыҳәа дамеигӡаразы, иаиржәразы.
Адгьылбжьахақәа зегьы рхабарк ыҟаӡамкәа ибжьаӡит, џьарамзар џьара шьхак улаԥш иҵашәомызт;
Ажәҩан ахьтә аҟәҟәа-ҟәҟәаҳәа, зеиԥш ахаан уаҩы имбацыз акырцх-ҟәаз леиуан; ауааԥсыра абри акырцх иарҿиоз арыцҳарақәа рзыҳәа Анцәа изыӷьашкуан, рҿы иааҭашәоз изырҳәон, избан акәзар ари рыцҳара хьанҭан, иуаӷеимшхаран.
Аҿақәа зкыз Амаалықьцәа абыжь-ҩык иреиуаз даасыдгылан исеиҳәоит: уааскьа, сара иусырбоит аӡы-рацәа ирхықәтәалоу акалҭбааԥс ду илықәӡбараны ишыҟоу.
Уи илыцкаҳԥуан адгьыл аҳцәа, уи лкаҳԥратә ҩы иаҿыхәон, рҽадыршьуан адгьыл ауааԥсыра.
Ашьҭахь Амаалықь доуҳала сымҵарсны ацәҳәырахь сигеит; убраҟа дызбеит иҟаԥшьы уаркалеиуаз агыгшәыг иақәтәаз аԥҳәыс, иара агыгшәыг ацәеижь ианын Анцәа дзырџьоз, длазырҟәуаз ажәақәа, ахаҭа быжь-хыки жәа-тәыҩаки ахагылан.
Аԥҳәысгьы иҟаԥшьы-уаркалеиуаз амаҭәақәа дырҩычон, ахьы маҭәарқәа, зыхә дуу ахаҳәқәа, абырлашқәа, афелдышьқәа ддырԥшӡон; илкын ахьы иалхыз аҿа, уи лгәымхарақәа, лымыцқьарақәа рыла ихыжжуан;
Лылахь ианын абас еиԥш иҟаз амаӡа-хьӡы: Вавилон ду акаҳԥцәеи адгьыл аҟны гәымхарас иҟои ирануп.
Избон ари аԥҳәыс илыжәхьаз ацқьацәа ршьеи Иисус ишаҳаҭцәа ршьеи аҩы дашьызшәа дшыҟарҵаз, ишлылсхьаз; сара исзымбатәбаран уи лбара, лыхәаԥшра.
Амаалықь исеиҳәеит: иџьоушьо закәызеи? сара иуасҳәоит ари аԥҳәыс, убас лара дзықәтәоу, быжь-хык зхагылоу, жәа-тәыҩак змоу агыгшәыг рымаӡа.
Иубоз абри агыгшәыг ыҟан, иҟам, уи адгьыл аҵахьтә, быжьрабыжьҵәа ҳәа иахьашьҭоу ахьтә еиҭацәырҵуеит, аха усҟан уаҳа ҿааҳәырак амамкәа иҭахоит; аханатә инаркны аԥсҭазаара шәҟәы аҿы зыхьӡ арбамыз адгьыл ауааԥсыра, зны араҟа иҟаз, уажә иҟам, ицәырҵраны иҟоу агыгшәыг атәы акыр иџьаршьашт.
Ари аилкаареи аҟәыӷареи зҭаху акоуп; быжь-хык аԥҳәыс дзықәтәоу быжь-шьхакы ирымааноуп;
Аҳцәагьы быжь-ҩык ыҟоуп; урҭ рахьтә хә-ҩык ҭахахьеит, аӡә дыҟоуп, егьи макьана дмааицт, данааилакгьы аамҭа кьаҿк аҩнуҵҟа ауп дахьаанхауа.
Зны адунеи ианыз, уажә иҟам агыгшәыг аабатәи ауп, абыжьба рахьтә, аҭахарахьгьы ахы хоуп.
Иубаз атәыҩақәа жәаба уи жәаҩык аҳцәа ирымааноуп, урҭ макьана заҳра иахамгылац роуп, аха агыгшәыги дареи сааҭк аҩнуҵҟа аҳ имчра еицроураны иҟоуп.
Урҭ гәҭакыс ирымоу еиԥшуп, рмаҵуратә мчхара, рылшара агыгшәыг иамардоит;
Дара Асыс иабашьраны иҟоуп, аха Асыс урҭ ириааиуеит; избан акәзар Уи мчы-лшара змоу Ирықәиҭу, аҳцәа Ираҳу ауп, Иара иацҟазаауагьы Иара азхазҵо, Иара иалнакааз, ааԥхьара знаҭаз ракәхоит.
Нас абас еиԥш сеиҳәоит: акалҭбааԥс дызхықәтәалоу аӡеиужьра иаанаго ауаа, ажәларқәа, ахылҵшьҭрақәа, абызшәақәа роуп.
Агыгшәыг иахагыланы иубаз жәа-тәыҩак ракәзар, урҭ акалҭбааԥс илзыӷьашкраны иҟоуп, дыцәҳәы-ҟьантазны, ак лымамкәа-илыхӡымкәа дҟарҵоит, нас лцәеижь афара, амцаҿ лыбылра иалагоит;
Ус еиԥш дзырҟаҵо Анцәа иоуп, урҭ Иара ииҭахыз агәаҳәара раҭәеишьеит агыгшәыг макьаназыҳәа иамаз аҳра, амч-алшара аманы иҟазааразы уи убас акәхоит, Анцәа иажәақәа наӡаанӡа.
Иубаз аԥҳәыс лтәы змааноу адгьыл аҿтәи аҳцәа зегьы знапаҵаҿ иҟоу ақалақь ду ауп.
Абри ашьҭахь дызбеит жәҩан ахьтә илбаауаз, амч-алшара ду заҭәашьаз даҽа Маалықьк; уи ихьӡ-иԥша адгьыл арлашон.
Уи бжьы ӷәӷәала ҿааиҭит, абас еиԥш ҳәауа: икаҳаит, икаҳаит Вавилон акалҭбааԥс дуӡӡа, уи аҩысҭаацәеи, аԥсы мыцқьацәеи, ԥсаатә хәымгас иҟази ирҭыԥын; иеиҵанаҟәаҟәоз аҩы ҟьашь, аҩы каҳԥ ажәларқәа аҿыхәон, иарҩашьон,
Адгьылтә аҳцәа ацкаҳԥуан, аҭуџьарцәа абеиара ду иалаҭхаџьуан.
Ус, ажәҩан ахьтә исаҳаит даҽа бжьык, уи иаҳәон: шәықәҵ убрахьынтә, Сара сыуаажәлар, уи иҟанаҵо агәнаҳарақәа, ирыланарҵәо азҩа-ҿкы шәрылахәымхарц.
Уи иамоу, излаҟоу агәнаҳарақәа хыжжуа жәҩан инаӡеит, Анцәа уи аиашамра игәалаиршәеит.
Иахьшәырхәы иара иаҭәоу, иахәҭоу ала, ишшәызныҟәоз шәгәаларшәаны; аҿа аашьҭыхны, ишәнаржәуаз аҩыршьыга шәара заҟа шәнаҭоз аҵкыс ҩынтә рыла еиҳаны иара иашәыржә.
Заҟа ахы шьҭыхны иҟаз, заҟа мазара агәыҵаҳәҳәаз, заҟа хьӡи-ԥшеи амаз аҟара хаԥсырацәгьа азаажәга, гәырҩа-гәаҟра ахҭнышәҟьа. Избанзар уи гәаныла иҽхәоит, аҽырԥагьаны иҟоуп: сара иеиба-кәеибахаз среиуам, сыԥсҳа-ԥҳәысуп, гәырҩа-гәаҟра срылаԥшраны сыҟам!
Аха уи, мышк-ахымшк аҵыхәала, арыцҳара ду, акаамеҭ аҭаараны иҟоуп: ашьра, аԥсра, алаӷырӡашара, амлакра азыԥшуп, мцала еилабылхоит, избанзар уи иақәыӡбауа Иҳақәиҭу Анцәа имчилшара ӷәӷәоуп.
Уи иацкаҳԥуаз, амазара иалачоз, агәаҳәара знаҭоз адгьыл аҿтәи аҳцәа, ианеилабылуа иахылыббны ицо алҩа анырбарҭахалакь алаӷырӡ азкарҭәалап, иазықьызқьызлап.
Изҭашәаз ауаӷеимшхара иацәшәа-ӡыӡаны, хара игыланы иазыԥшуа, рылаӷырӡ рҿыҵакьаса ирҳәалап: арыцҳара, арыцҳара уҭатәеит уара, Вавилон ду, ақалақь ӷәӷәа! иаалырҟьаны ауаӷеимшхара узыҟалт, уеихәлацәеит.
Адгьыл анаӡарахьтә иаауаз аҭуџьарцәа рылаӷырӡ рҿабараны иҟам, избанзар рҵыхәа ԥҵәеит урҭ рыҭитәқәа аазхәоз.
Уаҳа уаҩ дрызхьаԥшрым урҭ ирҭиуаз ахьы-араӡны, арԥшӡагақәа, акыр иаԥсаз ахаҳәқәа, афелдышьқәа, аш-маҭәа, ублақәа хызкуаз, иҟаԥшьы-уаркалеиуаз ацәашәҵатәы, абарфын лых, зеиуахк маҷыз, афҩы хаа зхылҵуаз аҵла, асланқәа рыбаҩ иалхыз амаҭәарқәа, убас амҿы, абҩа, аиха, амармалташь уҳәа ирылхыз,
Афатә рхаагақәа, афҩы лаҳа-лаҳақәа, ахәша, асыкәмал, аҩы, ацәахьшьтәқәа, ашыла, ачарыц, ашьамаҟа, ауаса ԥсаса, аҽқәа, аҽыуардынқәа, ирҭиуаз атәцәа, ауааԥсыра;
Угәы-уԥсы зызхьуаз аҽаҩра беиа уаҳа иумазаауам, иҭәы-иԥха иҟаз умазара, ухьӡ-уԥша ахара инаскьаны иуцәгылт, уажәшьҭа бзанҵык иуаҭәамхарц.
Абарҭқәа зегьы рыла абраҟа ихәҳахәҭуаз, амазара ду зырҳауаз зегьы, иузыҟалаз акаамеҭ иацәшәаны, рылаӷырӡ рҿашы аганахь инаскьаны игылашт,
Абас аиԥш ҳәауа: арыцҳара, арыцҳара, уара, ақалақь ду, маҭәа лыԥшаахла, ақәны иалхыз маҭәала иеилаҳәаз, иҟаԥшьы уаркалеи уаз ацәашәҵатә зшәыз, хьы-раӡныла, акыр иаԥсоу ахаҳәқәа рыла, бырлашла, фелдышьла ирхиаз, ирԥшӡаз!
Иаалырҟьаны, сааҭк, еимгеимцарак аҩнуҵҟа, абри убеиара зегьы ҭахеит, иқәӡааит. Мшынла аӷбақәа рыԥсҟы аанкыланы иаауаз, ӷба змаз ауаа, абраҟа афеида зырҳауаз зегьы ахара инаскьаны
Иахылыббуа алҩа иазыԥшуеит, илаӷырӡашоит, абас еиԥш ҳәауа: иҟазма абри ақалақь ду иеиԥшу даҽа қалақьк!
Урҭ ахьгәаҟуа, ишырҵасу аиԥш, рхахәы аццышә ақәыԥсауа рҽыршьуеит, рылаӷырӡи рмыткәмеи еицылоит: арыцҳара, арыцҳара уҭатәеит уара, ақалақь ду, змал, змазара ду ӷбала амшын иху арҭхаџьуаз, сааҭк, еимгеимцарак ала уҭацәит, иухацәеит!
Абри шәазгәырӷьала, ажәҩан, Апостол Цқьацәа, аԥааимбарцәа, избанзар уи Анцәа дақәыӡбеит, шәшьа иуит.
Абри ашьҭахь зымч-зылшара ӷәӷәаз Амаалықь, алу ду иаҟараз хаҳәык аашьҭихын, ирббаӡа иршәны амшын иҩалеижьит, иагьиҳәоит: абас еиԥш иҟоу гәацԥыҳәала акәхоит Вавилон дугьы уахь ишалажьхо, иӡааҟәрылараны ишыҟоу уаҳа џьара ахабарк ыҟаӡамкәа;
Шьҭа уаҳа иуаҳарым иузку аҩымааи, ахымааи, аҿырпыни, абыкьи ирхыҩуаз ашәа; шьҭа уаҳа иубарым знапқәа ҟазаз, ахьы рыԥссоз ауаа, шьҭа уаҳа улуқәа рышьҭыбжь гараны иҟам;
Шьҭа уаҳа улашарбагақәа кахха идырлашарым, шьҭа уаҳа маҳәи ҭацеи рыбжьы уаҳарым: иуҭаауаз аҭуџьарцәа адгьыл знапаҵаҟа иҟаз ракәын, узлаҟаз, иааурԥшуаз амбатәқәа рыла адунеи урҩашьахьан,
Убри аҟнытә абраҟа уаҩы ибарҭахеит икаршыз аԥааимбарцәеи ацқьацәеи ршьа, адунеи зегьы аҟны иршьыз ауааԥсыра ршьа.
Абарҭқәа рнаҩс ажәҩан ахьтә исаҳаит жәлары рацәа ирыбжьхап ҳәа ззуҳәашаз абжьы, урҭ еицырҳәон: аллилуиа! ҳаиқәырхара, ахьӡ-аԥша аҳаҭыр, амчра зегьы итәуп Иҳақәиҭу,
Избанзар Уи иӡбара ииаша-ҵабыргу, залымдара злам ӡбароуп! Уи дахьирхәит адгьыл зегьы зырхәымгаз, изҟьашьыз акалҭ бааԥс ду, Уи зшьа лыблакьоз, хаԥсырацәгьа ззаалгоз имаҵуцәа ршьа иуит.
Урҭ даҽазнык еиҭарҳәеит: аллилуиа! Уи наунагӡа гәаҟра лыгхом, илхыббуа алҩа наӡаӡа ажәҩан иазнеилоит.
Убасҟан ҩеижәеиԥшьҩык абыргцәа аиҳабацәа, ԥшьы-ԥстәык, асаара рыҽкажьны, зтәарҭа ҳарак иқәтәоу Анцәа иеихырхәоит, ирҳәоит: амин! аллилуиа!
Атәарҭа ҳарак аҟнытә игоит абжьы: хьӡи-ԥшеи иаҭәашәшьа, дшәырҽхәа Ҳанцәа, убас тәцәас маҵуцәас имоу зегьы, дхәыҷума, ддуума, Иара ицәшәо зегьы.
Нас исаҳаит ҵҩа змамыз ажәлар рыбжьы иеиԥшыз, арҩашқәа рышьҭыбжь-еилалара иаҩызаз, адыд-мацәыс рыбжьы ӷәӷәа угәалазыршәоз абжьы, абасгьы аҳәон: аллилуиа! Иҳақәиҭу Зегьзку Анцәа аҳра имоуп.
Ҳхы-ҳгәы ҳарҵарып, ҳаицгәырӷьап, Иаҭәоу ахьӡ-аԥша иаҳҭап, избанзар иааит Асыс ԥҳәыс данаанагаша аамҭа, иаццараны иҟоу аԥҳәызбагьы дыхиоуп.
Уи илаҭәашьоуп иԥшӡоу, иблахкыгоу, ицқьашәқьоу, ақәны иалху аҭаца ҵкы иаша-ҵабыргла иҟоу ацқьацәа рцәашәҵатәы.
Абри аамҭазы Амаалықь исеиҳәоит: ианҵа: бзазара рымоуп Асыс агәырӷьа-чарахь инаԥхьоу; нас абас аиԥш сеиҳәоит: арҭ, ииаша-ҵабыргны, Анцәа ииҳәаз ажәақәоуп.
Убасҟан иара иҿаԥхьа асаара сиеит, сиеихырхәаразы; аха иара абас аиԥш сеиҳәеит: уи аҩыза ҟаумҵан саргьы, уара уеиԥш, уашьцәа реиԥш, Иисус имаҵура назыгӡо, ииаша-ҵабырг иазышаҳаҭу среиуоуп; уиеихырхәа Анцәа, ԥааимбаррас иҟоу зегьы доуҳас ирымоу Иисус изышаҳаҭхара, иазхаҵара ауп.
Ус, ажәҩан агәашәқәа аатит, жәҩангәашәԥхьарахеит, аҽыхәа иақәтәоу ҽыуаҩык даацәырҵит, Уи Игәрагоу, Ииаша-ҵабыргу ҳәа ишьҭоуп, залымдарак аламкәа аӡбара мҩаԥигоит, деибашьуеит.
Уи иблақәа мцабз лашаран, агәыргьынқәа рацәаны ихагылан; иубарҭан иныз ахьӡ, аха маӡас иаҵаз Иара ида аӡәгьы издыруамызт.
Ишәыз амаҭәа ашьа ахьшын. Ихьӡызгьы: Анцәа Иажәа.
Жәҩан аҿтәи аруаа рҽыхәақәа ирықәтәаны Иара ишьҭагылан, урҭ зегьы ақәны иалхыз, ирышҳаз маҭәа шкәакәала еилаҳәан.
Иҿы аҳәа цҳафыр ҭыҵуан, уи ала ажәларқәа еиқәикуан. Урҭ аиха иалхыз иаҳратә лабаҷашь аанкыланы дырхагылан, ихьчон; гәаӷла, ԥсахеибакрала ихыжжуа, иеиҵашуа Иҳақәиҭу Анцәа иеиҳәаҿ абри агәаӷи аԥсахеибакреи ирхылҵуа аҩы ирмазеиуеит.
Имаҭәақәеи игәчамеи ирнуп ахьӡ: аҳцәа Раҳ, аҳра змоу Ирықәиҭу.
Снаихьыԥшит, абан, амра иахагылаз Амаалықь; уи ибжьы аарӷәӷәаны ажәҩан-гәы иалаланы инеиуаз аԥсаатәқәа зегьы ирызҿиҭит: шәааи абрахь, Анцәа имҩаԥиго ауаххьа ду ахь,
Уаҟа шәара ишәфарцазы ишәымҵарҵоит иршьыз аҳцәа рыԥсыбаҩ, аӷәӷәақәа рыԥсыбаҩ, зықьҩыуаак рхадацәа, аруаа, убас аҽқәеи урҭ ирықәтәази, зых иақәиҭызи итәцәази, ихәыҷқәази идуқәази рыԥсыбаҩ.
Абарҭқәа рышьҭахь избеит агыгшәыги адгьыл аҿтәи аҳцәеи урҭ рыруааи; дара зегьы еизеит, рҽеибырҭеит аҽ Иақәтәази Уи ири ирабашьразы.
Агыгшәыг иара убраҟа илышьҭагәа иркит, дыркит уи иацыз амц-ԥааимбаргьы, уи агыгшәыг дацхраауа аџьашьатәқәа ҟаиҵон, иара амҳәыр заархази ахаҿсахьа иеихырхәози хихуан: агыгшәыггьы, амц-ԥааимбаргьы лаганы мцала, тыҩшала еилабылуаз-еилашуаз аӡиа иаларыжьит;
Егьырҭ зегьы аҽ Иақәтәаз иҿыҵыҳәҳәоз аҳәала инырҵәахеит; ԥсаатә зхылаҳәаз зегьы урҭ рыԥсыбаҩ иахеибаҳәа иахан.
Дызбеит ажәҩан ахьтә илбаауаз Амаалықь, иман адгьыл аҵаҿтәи быжьрабыжьҵәа ацаԥха, икын азынџьыр ду.
Уи даалаган џьнышс, аҩысҭаас иԥхьаӡоу ажәытә маҭ агәылшьап ҽҳәарас зқьышықәса азыԥҵәаны зынџьырла иԥахит,
Нас быжьрабыжьҵәа инаганы, убраҟа ацаԥха ларкны, амҳәыр ҩаарханы, зқьышықәса ҳәа аҽҳәара аҭаны даԥырҵит, уаҳа ажәларақәа амжьаларазы, иамырҩашьаларазы зқьышықәса аныҵлакь, аамҭа кьаҿк аҩнуҵҟа ахақәиҭра ауеит.
Избеит аӡбара азин змоу ираҭәашьоу атәарҭа ҳаракқәа, Иисус иахь, Анцәа иажәахь ирымаз ахаҵаразы зхы хырсахьаз рыԥсқәа, иара убас агыгшәыги уи ахаҿсахьеи реихырхәара зҭахымхаз, урҭ рымҳәыр зылахь, знапы ранҵара мап ацәызкыз, иара убри аҵыхәала иҭаркыз ауааԥсыра рыԥсқәа. Урҭ ҩаԥхьа аԥсҭазаара иазыргьежьын, зқьышықәса Христос аҳра ицеиҩыршон;
Егьырҭ аԥсцәа аԥсҭазаара иазыргьежьымызт, иргыламызт, зқьышықәса цаанӡа ус иааныжьын. Ари раԥхьаӡатәи ԥсҭаларан, гыларан.
Бзазара рымоуп, иԥшьоуп раԥхьатәи аԥсҭалара-агылара заҭәашьахауа урҭ рҿы аҩбатәи аԥсра мычра аманы изыҟалом, Анцәеи Христоси рыԥшьамаҵура амҩаԥгара раҭәашьахоит, зқьышықәса Иара иаҳра ицеиҩыршоит.
Зқьышықәса аныҵлакь, аҩысҭаа дахьҭаку иҭыԥ лашьцарахьтә ахақәиҭра иоуеит Уи Гоги Магоги зху адгьыл аԥшьганк иахьрыҵаркуа ажәларқәа жьауа, ирҩашьауа, аибашьразы ауаа реизгара далагоит, урҭ рхыԥхьаӡара амшын агаҿа заҟа ԥслымӡ цыра ықәжьу иадкыл.
Урҭ аалаган, ааҭгыларак ҟамҵа, адгьыл ахы-аҵыхәа рҽахьыгӡа ацқьацәа ахьгылаз иахыкәшеит, бзиабарала иалкааз ақалақь ҭаркит.
Абри аамҭазы ажәҩан ахьтә, Анцәа иҟнытә зҿаазхауа амца дара зегьы ахәлабгоит.
Дара зжьаз-изырҩашьаз аџьныш, мцала тыҩшала иеилабылуа, уаанӡа агыгшәыги амц-ԥааимбари зыхәлабгаз аӡиа далажьхоит; уаҟа урҭ шеишықәса уахи-ҽни гәаҟра рыгхараны иҟам.
Нас сылаԥш ақәшәоит ишкәакәаӡа иҟаз аҳ итәарҭа ҳарак ду, дызбоит иара убраҟа Иқәтәаз, уи дахьтәаз убри аҟара имҽхаикит ажәҩани адгьыли бжьаӡит, еилаҩеиласуан аҭыԥ рызхомызт.
Избеит иԥсхьоу, ихәыҷқәаз, идуқәаз урҭ Анцәа иҿаԥхьа игылан, уаҟа иаартыз ашәҟәқәа ықәын, иубон иаартыз даҽа шәҟәыкгьы аԥсҭазааратә шәҟәы; иԥсхьаз рус рыӡбауан рыԥсы анҭаз иҟарҵахьаз зеиԥшраз иахәаԥшны, ашәҟәқәа рҿы ишарбаз аиԥш ала.
Иԥсны амшын иамаз арахь ирнаҭеит, аԥсра иахәхахьаз, иампыҵакыз, џьаҳаным зҭыԥхахьаз зегьы аԥсреи џьаҳаными арахь идыргьежьит; абраҟа дарбанзаалакь иус рыӡбауан адгьыл аҟны ихы шымҩаԥигахьаз ала.
Нас, аԥсрагьы, џьаҳанымгьы имцабзха иеилашуаз аӡиа иаларыжьит. Ари аҩынтәтәи ԥсран.
Аԥсҭазааратә шәҟәы аҿы зыхьӡ арбамыз дарбанзаалкь днаганы абри амца зҭагьежьуаз аӡиа даларыжьуан.
Иагьызбеит убасҟан ажәҩан ҿыци адгьыл ҿыци; избанзар уаанӡатәи ажәҩани, уаанӡатәи адгьыли мҩасхьан, уаҳа иҟамызт, иҟамызт иара убас амшынгьы.
Сара, Иоанн, избеит иԥшьоу ақалақь Иерусалим ҿыц, уи Анцәа иахьтә ажәҩан аҟнытә илбаауан иҳәаны итәоу аԥҳәызба дзыццо лхаҵа изы лыҽшеибылҭо аиԥш иблахкыгаха еибыҭан.
Исаҳаит ажәҩан ахьтә абас аиԥш зҳәоз абжьы ӷәӷәа: ари ауаажәлар рыгәҭаны Анцәа иргылауа ԥшьаныҳәарҭоуп; Уи убраҟа убарҭ дрыцҟазаауеит; урҭ Иара иуаажәлар ракәхоит, Анцәа Ихаҭагьы дара ирыцу Рынцәа иакәзаауеит;
Анцәа урҭ лаӷырӡ цырак иадамзаргьы ирҿыжжы иаанижьуам, ирыцқьоит; шьҭа уаҳа изыҟалом аԥсра; аҵәыуара, аӷызы-ӷызра, аҵәаара, ахьаа-баа ҟалом, избан акәзар ԥаса иҟаз мҩасит.
Атәарҭа ҳарак Иқәтәоу иҳәоит: иаԥысҵо зегьы ҿыцуп. Нас исеиҳәоит: ианҵа; избан акәзар арҭ ажәақәа ииаша-ҵабыргу ажәақәоуп.
Иагьиҳәоит сара сахь: инаӡеит, иҟалараны иҟаз ҟалеит! Сара Альфеи Омегеи алагамҭеи анҵәамҭеи соуп; аӡыжәра иаргәаҟуа, иӡышуа ауаҩы хәыда-ԥсада аԥсҭазааратә ӡыхь, аӡыбза, исыржәуеит;
Иаиааиз убарҭ зегьы ҭынхас дырзыҟалоит, итәышьҭрахоит, Саргьы иара Инцәа сакәхоит, иаргьы Сара дысԥахоит;
Ишәаӡыӡауа, ахаҵара злам, цәгьахәыцрала иҟоу, ауаа зшьуа, ибжьысу, икалҭбааԥсу дарбанзаалакь, убас алаԥшхырԥаратә ҟазарақәа знапы рылаку, аныхақәа ирымҵахырхәо, амц зҳәауа зегьы амцеи атыҩшеи ахьеилабылуа иахьеилацәқәырԥо аӡиа иахәхоит; ари аҩбатәи ԥсроуп.
Ус даасыдгылт аҵыхәтәантәи арыцҳарақәа, азҩа-ҿкқәа хыжжуа изынҭәалаз аҿақәа быжьба зкыз быжьҩык Амаалықьцәа ируаӡәкыз, абас аиԥшгьы сеиҳәоит: уаала Асыс иазҳәаны итәоу дусырбоит.
Адоуҳа абзоурала саашьҭԥааны шьха дук, шьха ҳаракык аҟны снеигеит, исирбеит ақалақь ду, иԥшьоу Иерусалим уи ԥшьаала ажәҩан ахьтә Анцәа иҟнытә илбаауан:
Уи Анцәа ихьӡ-иԥша ахалашон; ари алашара зыхә дуӡӡоу, алашара згәылсуа ахаҳә цқьашәқьа ассирра-алашара угәаланаршәон;
Уи аҭӡамц ду, аҭӡамц ҳарак акәыршан, жәаҩаџьара агәашәқәа аҿан, урҭ агәашәқәа рҿы жәаҩаҩык Амаалықьцәа гылан, агәашәқәа Израилаа ржәаҩа-абиԥара рыхьӡқәа рнын:
Амрагыларатәи аган ахь иҿан х-гәашәк, аҩадатәи аган ахь х-гәашәк, аладатәи аган аҟны х-гәашәк, амраҭашәаратәи аҿы х-гәашәк;
Ақалақь аҭӡамц жәаҩа уасхыр, жәаҩа хырӷәӷәарҭа ирықәгылан, урҭ ирнын Асыс Апостолцәа жәаҩаҩык рыхьӡқәа.
Сара исацәажәоз Амаалықь ахьтәы лаба иман ақалақь, иара убас уи агәашәқәа, аҭӡамцқәа ршәаразы.
Ақалақь ахаҭа ԥышь-кәакьк аман, иԥшьыркцоу акы аҳасабала иргылан ауреи аҭбаареи еиҟараны. Уи иикыз ишәагала ишәеит, аура жәаҩанызқь стадиа ыҟан; иамаз ауреи, аҭбаареи, аҳаракыреи еиҟаран.
Уи аҭӡамцгьы ишәеит шәи ҩынҩеижәеи ԥшьба ра ыҟан уаҩытәыҩсатә шәага-загала, уи акәын Амаалықьгьы ихы иаирхәоз.
Уи аҭӡамц исахьаԥсараха иҟаз, алашара згәылсуаз, акыр иаԥсаз ахаҳә иалхын, иара ақалақь акәзар асаркьа аиԥш икеикеиуаз ахьы.
Ақалақь аҭӡамцқәа зықәгылаз, уасхырс ирымаз рылхын зыхә дууз еиуеиԥшым ахаҳәқәа: актәи ауасхыр алхын исахьаԥсараха иҟаз, цәаҳәа-цәаҳәа ирӷӷаз ахаҳә, аҩбатәи ауасхыр асапфир, ахԥатәи ахалкидон, аԥшьбатәи алашара згәылсуа ахаҳә еиҵәҳаҳара,
Ахәбатәи ахаҳә еиқәаҵәа сымсыл, афбатәи ахаҳә цәҩеижь, абыжьбатәи ашьацԥшшәыла хаҳә, аабатәи аберил, ажәбатәи атопаз, ахаҳә ӷәӷәа, ахаҳә лаша, ажәабатәи ахризопраз, ажәеизатәи агиацинт, ажәаҩатәи адәыкрын-ԥштә хаҳә.
Ақалақь агәашәқәа ажәаҩагьы бырлашлыхқәан: дара зегьы хаз-хазы иҟоу бырлашқәан бырлашԥсарақәан.
Убраҟа ԥшьаныҳәарҭак гыланы исымбеит, избан акәзар уа ԥшьаныҳәарҭас иҟоу Зегьзку Иҳақәиҭу Анцәеи Асыси роуп.
Ақалақь амреи амзеи рылашара аҭахӡамызт, избанзар Анцәа ихьӡ-иԥша иарлашон, Асыс цәымзалашаран иакын.
Иеиқәырхахаз ажәларқәа уи алашараҿ иҟазаауеит, адгьыл аҳцәа рыхьӡ-рыԥша, ирымоу аҳаҭыр Иара иаҭәаршьоит.
Ҽынла уи агәашәқәа аркны иҟалом, аҵх акәзар уаҟа иҟалараны иҟаӡам.
Ажәларқәа рыхьӡ-рыԥша, идырҳаз апату иара иамардоит;
Уи ицқьам, хәымгарала, мыцла иҟоу уаҩ дзалалом, убраҟа иҟазаауеит Асыс аԥсҭазааратә шәҟәаҿы зыхьӡ арбоу.
Исирбеит уи аԥсҭазааратә ӡиас асаркьа аҟара ицқьан, икеикеиуан, Анцәеи Асыси ахьықәтәаз аҭыԥ ахьтә иаауан.
Ақалақь агәҭа, аӡиас аҩ-ԥшаҳәак рхықәқәа рҟны аԥсҭазааратә ҵла гылан, уи есымза ашәыр унаҭон, абыӷьқәа ауааԥсыра рзы ихәышәтәыган.
Уажәшьҭа убра ашәи зцу ҳәа акы убараны изыҟалом; уаҟа Анцәеи Асыси ртәарҭа ҳарак гылазаауеит, Иара имаҵуцәа имаҵ рулоит,
Урҭ ианакәызаалакь Иара иҿаԥшуа-ихәаԥшуа иҟазаауеит, рылахьқәа Иара ихьӡ рынны.
Уаҟа бзанҵы аҵх ааираны иҟаӡам, цәымза-лашарак аркрагьы рҭаххаӡом, ирҭаххаӡом иара амра лашарагьы Иҳақәиҭу Анцәа убраҟа зегьы ирлашоит; наунагӡагьы аҳра иманы дҟалоит.
Уи абас аиԥш сеиҳәоит: абарҭ ажәақәа ииаша-ҵабыргу ажәақәоуп; Иҳақәиҭу, иԥшьоу аԥааимбарцәа зегьы Рынцәа, Имаалықь дишьҭит инапаҵаҟа иҟоу имаҵуцәа лассы иҟалараны иҟоу иалаирԥшразы.
Сара лассы снеиуеит: бзазара имоуп абри ашәҟәы иану аԥааимбар ажәақәа азхазҵо.
Сара, Иоанн, абарҭқәа зегьы збеит-исаҳаит. Абарҭ зегьы ансаҳа, ианызба, урҭ срылазырԥшуаз Амаалықь ишьапаҿы асаара сиеит, сиеихырхәаразы;
Аха иара ус сеиҳәеит: иҟаумҵан абри аҩыза; саргьы, уара уеиԥш, абри ашәҟәы аҿы зыхьӡ арбоу уашьцәа аԥааимбарцәа, убас уи иану ажәақәа назыгӡо зегьы реиԥш змаҵура мҩаԥызго соуп; Анцәа иоуп узеихырхәаша.
Абри ашьҭахь исеиҳәоит: ашәҟәы иану арҭ аԥааимбар ажәақәа амҳәыр рааумырхан, избан акәзар аамҭа ааигәахеит.
Иаша-ҵабыргла иҟам дызҿыз даҿны, ииашамрала дыҟазааит, ицқьам ицқьамра еиҳагьы дамадазааит, иашала иҟоу ауаҩы ииаша-ҵабырг еиҳагьы ирҿиалааит, иԥшьоу, ицқьашәқьоу ауаҩы дшыԥшьоу, дшыцқьа-шәқьоу ала дыҟазааит.
Сара лассы снеиуеит, ашьаура зламҩаԥызгашагьы Сара исыцуп, доусы иусқәа шыҟоу ала далкаахоит, убри ала изныҟәахоит.
Сара Альфеи Омегеи иаԥхьатәиу, иҵыхәтәантәиу, зегьы ирылагамҭоу, ирынҵәамҭоу соуп.
Бзазара рымоуп Иара иҳәахьақәа назыгӡо, аԥсҭазаара ҵла аиура заҭәахо, ақалақь алаларазы уи агәашәқәа ззаатуа.
Уахь аҭалара раҭәахом ала-цҳақәа, лаԥшхырԥарала ауаа зыршанхо, изырҩашьо, зкалҭ бааԥсу, ауаа зшьуа-ианызхуа, Анцәа Ҵабырг дыззымдыруа рныхақәа ирымҵахырхәо, амцҳәара ихыхны иамоу, амц зырҿио.
Сара, Иисус, Сымаалықь амҩа дықәысҵеит абри аиашаҵабырг аӡбахә ауахәамақәа ирызнагахаразы; Сара, Давид идацԥашәу, ихылҵшьҭроу сакәны сыҟоуп, икәалыкәаџьауа ашарԥы еҵәа соуп.
Адоуҳаи иҳәаны итәоу аԥҳәызбеи ирҳәоит: уааи! Абри заҳауагьы иҳәааит: уааи! Дааиааит аӡба иакуа-иӡышуа, аԥсҭазааратә ӡыхь зҭаху хәыда-ԥсада игааит.
Абри ашәҟәы иану аԥааимбар-ажәақәа заҳауа зегьы сазышаҳаҭны шәгәышәҽанысҵоит: абраҟа иҳәоу ажәақәа ак рыцысҵоит ҳәа иалагаз ауаҩы Анцәа ари ашәҟә аҿы зыӡбахә ҳәоу арыцҳарақәа изациҵоит:
Абри аԥааимбар шәҟәы иану акы агсырхоит ҳәа иалагаз ауаҩы, Анцәа аԥсҭазааратә шәҟәы алахәзаара, ақалақь ԥшьаҿы аҟазаара, абри ашәҟә аҿы иану аиура дрылхәыдеитәуеит.
Абарҭқәа шаҳаҭс ирылаҟоу иҳәоит: Сара лассы снеиуеит! Амин. Уаҳзааи, Иҳақәиҭу Иисус!
Шәара зегьы Иҳақәиҭу Иисус Христос илыԥха-игәыԥха шәыцзааит. Амин.
