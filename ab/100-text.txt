Сара сҭоурых
Сара саԥсыуоуп.
Инал сыхьӡуп.
С-Маршьануп.
Маршьан сыжәлоуп.
Аԥсны сынхоит, Аҟәа ақалақь аҟны.
Сҭаацәа ара иҟоуп: сан, саб, санду, сабду, сашьа, саҳәшьа.
Сара аԥсуа бызшәеи аурыс бызшәеи аҵара саҿуп.
Шәеибадыруаз, ари сашьа Саид иоуп.
Саидгьы аԥсшәа аҵара даҿуп.
Ари саҳәшьа лоуп.
Сандра лыхьӡуп.
Ашкол дҭоуп.
Саб Ҳаџьмаф ихьӡуп.
Дынџьныруп.
Сан д-Гьечԥҳауп.
Дырҵаҩуп.
Уажәы лара аҩны дыҟоуп, аус луӡом.
Шьыжьхьаан
Сара ашьыжь ақашь сфоит, ачаи ма ахш зжәуеит, насгьы ача ахәша ахьшьны исфоит.
Саҳәшьа ацха бзиа илбоит иара убас акәтаӷь жәны, ашә.
Сашьеиҵбы ашьыжь акрыфара бзиа ибаӡом азы ашкол аҿы акрифоит.
Иара ацха бзиа ибаӡом, ахәшагьы бзиа ибаӡом азы ачаи ижәуеит, аҭоубари ачеи ифоит, акакао ижәуеит.
Сан ибзианы акрумфар, иузҳаӡом, лҳәоит.
Иара дкьаҿӡам, аха игуп.
Саҳәшьеиҳабы акрыфара бзиа илбоит азы ашьыжь заа дгыланы акрылфоит.
Уи сан акрылфацәар лҭахӡам, ибыцлацәеит ҳәа лалҳәоит.
Аҭыԥҳа деиҿкаазароуп, деинаалан дыҟазароуп ҳәа илыԥхьаӡоит.
Сара Москватәи сааит
Сара ԥхынгәы мза 3, 1990 шықәсазы Москва сиит.
Сара ԥхынгәы мза 3, зқьи жәшәи ԥшьынҩажәи жәаба шықәсазы Москва сиит.
Егьырҭ ахәыҷқәа реиԥш, саргьы ахәыҷбаҳчахь сныҟәон.
Быжьшықәса анысхыҵуаз ашкол сҭалеит.
Даара сеигәырӷьон ашкол сахьҭалаз.
Сышкол ҳаҩны иазааигәаны иҟан.
Аиҵбыратәи ашкол иҭаз ахәыҷқәа аӡәырҩы сгәылара инхон.
Шыжьла урҭ сареи ҳаицны ашкол ахь ҳцоит.
Аха нас, хара имгакәа иеилыскааит, ари шыхәмаррамыз, сҭаацәа сыргәырӷьларац азы ирацәаны аԥхьара шаҭахыз.
Ашкол аҿы аҵара ашықәсқәа даара лассы имҩасит, шьҭа иеилыскаауеит, аҵара зны-зынла ишсылшоз, аха иансылымшозгьы шыҟаз.
Сара аҩызцәа рацәаны исыман Москва, аха урҭ зегьы урысшәалоуп ишцәажәоз.
Арахь, Аԥсныҟа ҳанааи, аҩызцәа ҿыцқәа шьҭысхит.
Дара аԥсшәа рҳәон.
Аԥсышәала ианеицәажәоз ирҳәоз саҳаӡомызт азы саргьы аԥсшәа аҵара салагеит.
Ари сҩызцәеи сареи еиҳа ҳшеизааигәанатәыз збеит
Сара саб сиеиԥшуп ҳәа сгәы иаанагоит, избанзар сабгьы иҩызцәа бзиа ибоит.
Сара сҭаацәа ҳҩызцәеи ҳгәылацәеи рааԥхьара бзиа ирбоит.
Бзиа избоит сара асасцәа анаҳҭоу
Усҟан сангьы даара лгәалаҟазаара бзиоуп, зегьы ҳаицхырааны афатә ҳархиоит.
Ҳасасцәа сан афатә хааны иҟалҵоит рҳәоит.
Саҳәшьа сан илҿылҵаауа рацәоуп
Иаҳҳәап, шьҭа саҳәшьа ибзианы асалаҭқәа ҟалҵоит, аишәа ԥшӡаны илырхиот
Сара зегь реиҳа бзиа избоит аторт аныҟалҵо
Уи ҳҭаацәа зегьы бзиа ирбоит.
Исгәалашәоит, ашкол саналгаз.
Ахәшьара бзиақәа сыманы салгеит.
Ари ахҭыс сҭаацәа зегьы рзы ныҳәак иаҩызан.
Зегьы ҳамҭакҳамҭак сырҭеит
Саб апланшет сзааихәеит.
Сан акьаҿ иаҵәа сзаалхәеит
сара аиаҵәа ԥшшәы даара бзиа избоит.
Убасҟан саҳәшьагьы бзиа избоз аторт сзылӡит.
Сара бзиа избо
Ауаа зегьы акака бзиа ирбоит.
Ауаҩы бзиа иибо иара иҟазшьеи игьамеи ирықәшәоит.
Џьоукы амузыка бзиа ирбоит.
Егьырҭ аԥхьара бзиара ирбоит.
Иҟоуп аныҟәарақәа, атуризм бзиа избо.
Даҽа џьоукы афатәҟаҵара ма аӡахра бзиа ирбоит.
Ирацәаҩуп афотосахьақәа рҭыхра ма реизгара бзиа избогьы.
Ажәакала, ауаа бзиа ирбо дасу ргьама иақәшәоит.
Сара бзиа избоит акомпиутер аҟны ахәмарра.
Уи уажәы адуқәагьы ахәыҷқәагьы бзиа ирбоит.
Иахьа акомпиутер аҿы ахәмарра бзиа избо еиҳа ирацәахеит.
Избанзар, уи даара интересуп.
Урҭ ахәмаррақәа ауаҩы ихшыҩ дырҵаруеит, илаԥшҳәаа дырҭбаауеит.
Сара сҩызцәақәакгьы акомпиутер аҟны ахәмарра бзиа ирбоит азы лассы-ласс ҳаицыхәмарлоит.
Баҭал Аԥсны ашкол дҭоуп
Баҭал иҭаацәагьы иаргьы Ҭырқәтәыла инхон.
Сынтәа урҭ Аԥсныҟа нхара ииасит.
Уажәы иара Аҟәатәи 1-тәи абжьаратә школ дҭоуп, уи шьҭа 5-тәи акласс аҿы дтәоуп.
Уи шьҭа ахәбатәи акласс аҿы дтәоуп.
Иара есышьыжь асааҭ ааба рзы дгылоит.
Иҿиинапи иӡәӡәоит, ихаԥыцқәа ирыцқьоит, аҭаалым ҟаиҵоит, ииарҭа ҟаиҵоит, иҽеилеиҳәоит, нас акрифоит.
Асааҭ жәба рыбжазы аҩны ддәылҵуеит, ашкол ахь дцоит.
Асааҭ 8.30. аҩны ддәылҵуеит, ашкол ахь дцоит.
Ашкол аҿы асааҭ 9 рзы аҵара иалагоит.
Аҵара далгоит асааҭ ҩба рзы.
Нас ихала аҩныҟа дцоит.
Шьҭа иара Аҟәа бзианы идыруеит.
Шьыбжьон, аҩны акрифоит, иԥсы ишьоит.
Нас асааҭ 4 рзы ихала амузыкатә школ ахь дцоит.
Уи афортепиано акласс аҿы аҵара иҵоит.
Уа ахԥатәи акласс аҿы дтәоуп.
Амузыкатә школ аҟны иҵара далгоит асааҭ 5 рзы.
Нас иаб иахь аҭел дасуеит.
Иаб днеины машьынала аҩныҟа дааигоит.
Сара аҩны исыду.
Сара аҩны снапы иану.
Сара сынтәа ашкол салгоит, аԥышәарақәа бзианы исҭиирц азы ирацәаны саԥхьоит.
Уажәы сеилахоуп азы аҩны ирацәаны сҭаацәа сызрыцхрааӡом.
Убас шакәугьы, сара аҩны исыду аусқәа ыҟоуп.
Есҽны суада, сиарҭа еилсыргоит, асаанқәа сыӡәӡәоит, асаба срыцқьоит.
Шьыбжьышьҭахь ачаҭирҭахь ачаахәара сцоит.
покупаҩ немного черного и белого хлеба, печенье и пирожные.
Адәқьан ҳаҩны иазааигәаны иҟоуп аҟнытә есҽны ачаахәара аамҭа рацәаны исцәагаӡом.
Мчыбжьык ахьтә знык сан аҩнусқәа рыҟны слыцхраауеит.
Амаҭәа ҳаӡәӡәоит, ҳуанҭоит, аҩны иеилҳаргоит.
Ауарҳалқәа асаба рылаҳхуеит, адашьма ҳрыцқьоит асабарыцқьага ала.
Иааиԥмырҟьаӡакәа аҩны еилургозар, иуцәеилаҳаӡом.
Абри ауп сара есқьынгьы исыду.
Аха зны-зынла даҽа ускгьы аныҟасҵо ыҟоуп.
Иаҳҳәап, сан данычмазаҩу ма аҩны даныҟам, афатә ҟасҵоит, асаанқәа сыӡәӡәоит, афатә аасхәоит.
Афатә бзианы исзыҟаҵаӡом, аха ссуԥ хаауп рҳәоит есқьынгьы.
Нас, акәтаӷь зжәыр сылшоит, акәац зӡуеит, аишәа сырхиоит, асаанқәа ықәызгоит.
Сара санеилахоу, ари зегьы сымацара сахьӡаӡом азы аҭаацәа зегьы акака ҟарҵоит.
Зны-зынла ахцәыҟаҵарҭахь, ашьаҵаҟаҵарҭахь, ма аӡахырҭахь сцалоит.
Ахцәыҟаҵарҭаҟны ма сыхцәы ԥысҟоит ма исырҳәуеит.
Ашьаҵаҟаҵарҭаҿы сеимаақәеи смагәқәеи рышьхәақәа аныбжьыслак, иҟасҵоит.
Ашьхәақәа цәгьамкәа иҟарҵоит, аха зны-зынла иҵегьы иеиӷьзар ҟалон.
Сашьагьы аҩны аҟаҵатәы имоуп.
Уи афымцамаҭәахәқәа рышьақәыргылара ма ианыбжьыслак рыҟаҵара илшоит.
Иара иоуп ҳан луанҭа, ҳлампа ҟазҵаз.
Ҵыԥх сандуи сабду рыҟны сыҟан.
Дара шьҭа ибыргцәоуп, ацхыраара, ахылаԥшра рҭахуп.
Уа саныҟаз адашьма сыԥссон, исыӡәӡон, акәҷарақәа акрырҿасҵон, акәтаӷьқәа еизызгон, сбаҳауан.
Ажә шырхьо сыздырӡом, аха асар, аҳәарақәа, ауасақәа, ашьарақәа акрырҿасҵон.
Ари сара даара исгәаԥхеит.
Ахы ахцәажәара
Ахы ахцәажәара ма3к иуадаҩуп.
Избанзар ауаҩы иеилкаара ус имариаӡам, еиҳагьы ицәгьоуп уара ухы уанахцәажәо.
Уи мариаӡам, аха ауаҩы ихы данахцәажәо бзиа ибоит.
Избанзар, ауаҩы бзиа ибоит дзызҿлымҳау, игьама, бзиа иибо, ииҭаху, ииҭахым алацәажәара.
Сҟазшьа ахцәажәара салагаанӡа, раԥхьа иара аҟазшьа закәу салацәажәар сҭахуп.
Ауаа дасу ирымоу рҟазшьа аҷыдарақәа рылоуп излеиԥшым.
Лассы-ласс ауаа сара егьырҭ аӡәгьы сиеиԥшӡам рҳәоит.
Алашьцараҿы ацыгәқәа зегьы еиқәаҵәоушәа убоит.
Аха шәырзааигәаханы алашара ашәыркыр, излеиԥшымгьы жәбоит.
Убас ауп ауаагьы.
Сара аӡәгьы сиеиԥшӡам сызҳәаӡом, аха сҟазшьақәак срыхцәажәар сылшоит.
Иаҳҳәап, сара алаф бзиа избоит, ауаҩы даашьозар сҭахӡам.
Бзиа избоит арҿиара – ашәа бзианы изҳәо, иԥшӡаны икәашо, ажәеинраала бзиа аԥхьара, асахьаҭыхра, убас арҿиара зцу иарбан усзаалакгьы.
Исцәымӷуп амц, аӡә амц аниҳәогьы здыруеит.
Агхара бзиа избаӡом, аԥшрагьы сцәымӷуп.
Бзиа избоит иҟәышу, иааӡоу ауаа рацәажәара.
Сгәы снархьуеит зыгәра зго ауаҩы сижьар, нас игәрагара саҟәыҵуеит.
Сара ауаа сызныҟәалар шысҭаху еиԥш даргьы срызныҟәоит иахьынӡауа.
Згәы цқьоу, хшыҩлагьы цәала-жьылагьы иӷәӷәоу, ауаа срышьҭоуп есымша.
Згәы иҟәышу, хшыҩлагьы цәала-жьылагьы иӷәӷәоу, ауаа срышьҭоуп есымша.
Зацәажәара интересу, зыгәра зго, сзықәгәыӷуа ауаҩы.
Зҿлымҳара зысҭо атәы ҳҳәозар, ауаҩы иԥсихологиа, ихшыҩҵак аарԥшышьа, иажәа артәашьа сацклаԥшуеит.
Даара бзиа избоит хара аныҟәарақәа, ҿыц избо ауаа рҵас, рқьабз, ркультура интересс исымоуп.
Иара убас сара музыкаҿы иеиуеиԥшым астильқәа бзиа избоит, исгәаԥхоит аритм зҵоу узыцкәашо амузыка
Иара убас сара музыкаҿы иеиуеиԥшым астильқәа бзиа избоит, исгәаԥхоит аритм иласу узыцкәашо амузыка
Сара сыҩны
Сҭаацәеи сареи Аҟәа ҳанхоит, Аиааира амҩаҟны, жәеихагылак змоу аҩнаҟны, а-2-тәи аихагылаҟны.
Ҳаҩны ахьгылоу аҭыԥ даара ҭыԥ ԥшӡоуп, иҭынчроуп.
Ҳара ҳуада х-ҿык амоуп: асасааирҭа, ацәарҭа уадақәа ҩба, акрыфарҭа, иара убас иамоуп асоф.
Ааигәа ҳуадаҿы аремонт ҟаҳҵеит, уажәы иара угәы иахәартә иҟоуп.
Ҳуада зегь рыла иеиқәшәоуп: есқьынгьы аӡы хьшәашәеи аӡырши.
Ҳара лассы-лассы асасцәа ҳҭаалоит, ҳҩызцәагьы ҳзаауеит.
Ауадақәа зегьы иреиҳауп асасааирҭа.
Ара ҳара зегьы аамҭа рацәаны иаҳхаҳгоит, асасцәа ҳадаҳкылоит, аныҳәақәа азгәаҳҭоит.
Асасааирҭаҟны аҩнымаҭәа рацәаӡам: иҩнагылоуп диванк, акресло дуқәа ҩба, аишәа хәыҷ, ачысмаҭәа зҭагылоу абуфеҭ, ателевизор.
Аҭӡаҿы, адиван ахыхь икнаҳауп асахьа ду.
Егьи аҭӡаҿы акондиниционер кнаҳауп.
Адашьмаҿы икаршәуп ажәытә уарҳал ԥшӡа ду. Ари ауарҳал ҳара даара бзиа иаҳбоит, избанзар иара щанду ҳамҭас ищалҭеит.
Сара суада дуӡам, аха даара илашоуп.
Ара аԥенџьыр иадгылоуп сара скаруаҭ, уи иавагылоуп ашьқаԥ, егьи аҭӡы иадгылоуп аусуга аишәа.
Уи ахыхь икнаҳауп ашәҟәҭаргыларҭақәа.
Ахәыҟаҵарҭа иаҭаху зегь рыла иеиқәыршәоуп.
Ара иҩнагылоуп архьшәашәага, ахәыҟаҵарҭазы аҩнымаҭәа, акрахьаҳфо аишәа хәыҷ, аҟәардәқәа ԥшьба.
Ара иҩнагылоуп аӡәӡәага машьынагьы, избанзар аҽыкәабарҭаҿы аҭыԥ ыҟаӡам.
Аҭаацәара
Ҳара ҳҭаацәара дууп.
Ҳҭаацәараҿы быжьҩык ҳаҟоуп: сан, саб, санду, сабду, саҳәшьа, сашьа нас – сара.
Сан Сариа лыхьӡуп.
Лара 45 шықәса лхыҵуеит.
Лара ҩынҩажәихәба шықәса лхыҵуеит.
Сан дырҵаҩуп, ашкол аҿы аус луеит, аԥсуа бызшәеи алитературеи длырҵоит.
Лара лус бзиа илбоит азы саҳәшьагьы агәбылра ллыркит
Саб Баҭал ихьӡуп.
Иара дсахьаҭыхҩуп.
Иара иусура даара бзиа ибоит.
Есҽны аус иуеит.
Еиҳарак ашәаԥыџьаԥ асахьа ҭихуеит.
Саргьы асахьаҭыхра бзиа избоит азы зны-зынла иареи сареи аԥсабарахь асахьаҭыхра ҳцалоит.
Санду Арда лыхьӡуп.
62 шықәса лхыҵуеит.
Лара шьҭа аус луӡом, дтәанчаҩуп, аха аҩны есқьынгьы аус рацәаны илымоуп: афатә ҟалҵоит, аҩны еиллыргоит, дыӡәӡәоит.
Ҳара зегьы лара ҳлыцхраауеит.
Асабшеи амҽышеи сан аҩны дыҟоуп, аус луӡом азы.
Усҟан санду еиҳа лыԥсы лшьоит.
Избанзар, аҩн усқәа еиҳа сан иҟалҵоит, аха убасҟангьы зегьы ҳаицхыраауеит.
Сабду Аслан ихьӡуп.
Иара 65 шықәса ихыҵуеит.
Уигьы дтәанчаҩуп, аус иуӡом уажәы.
Аха сабдугьы саб дицхраауеит ахаҵа усқәа рҿы.
Иара афымца атәы бзианы идыруеит азы иаҳҳәап, ауанҭа бжьысыр иҟаиҵоит, акондинционерқәа, ателевизор, афымца плита бжьысыр, иара ирбганы дахәаԥшуеит, иҟаиҵоит.
Сашьеи саҳәшьеи ауниверситет иҭоуп, истудентцәоуп.
Дара сара исеиҳабацәоуп.
Саҳәшьа сашьа иаасҭа деиҵбуп.
Сашьа зегьы дҳаиҳабуп.
Иара Инал ихьӡуп, 20 шықәса ихыҵуеит, аԥшьбатәи акурс аҟны дтәоуп.
Ҽааны ауниверситет далгоит, диуристхоит.
Саҳәшьа афиологиатә факультет дҭоуп, аҩбатәи акурс аҿы дтәоуп.
Уи дырҵаҩхарц лҭахуп.
Аԥсуа бызшәеи алитературеи длырҵалоит.
Абас иҟоуп ҳара ҳҭаацәара.
Ҳара бзиа иаҳбоит хәылбыҽхала зегьы ҳанеизо.
Усҟан ателевизор ҳаицахәаԥшуеит, ма агазеҭқәа, ажурнал ҿыцқәа ҳрыԥхьоит, ҳааидтәаланы ҳҭаацәараҿы ицәырҵло апроблемақәа ҳрылацәажәоит.
Зны-зынла аԥсшьара мшқәа раан ақыҭахь ҳцалоит.
Уа ҩны хәыҷык ҳамоуп, иҳамоуп абаҳча, ауҭра, аха урҭ рацәак идуӡам.
Араҟагьы зегьы аус еицаҳуеит, ҳаԥсгьы еицаҳшьоит.
Сара саҳәшьа ауниверситет дҭоуп.
Ара аԥсуа бызшәеи аурыс бызшәеи аҵара даҿуп.
Саҳәшьа аԥсуа бызшәа аҵара цәгьоуп лҳәеит.
Аха аԥсшәа бзиа илбоит, илҵар лҭахуп.
Шьҭа фымыз ҵуеит аԥсшәа лҵоижьҭеи.
Лассы аԥсышәала ацәажәара далагоит.
Иацы ауниверситет ахь дымцаӡеит.
Сгәы бзиам, лҳәеит.
Уажәы Аԥсны хьҭоуп.
Саргьы ахьҭа сылалан аҩны сыҟан.
Саҳәшьа аҩны даныҟоу аԥсуа ажәа ҿыцқәа еицаҳҵоит, адиалогқәа, атекстқәа ҳрыԥхьоит, ҳаҩуеит.
Ари аусура сара даара исгәаԥхоит.
Саргьы саԥсшәа еиҳа иеияьхоит.
Саргьы аԥсшәа бзианы исҵар сҭахуп.
Сара сҩызцәа
Сара аҩызцәа рацәаны исымоуп, аха зегьы дреиӷьуп сҩыза Ира.
Уи лыблақәа ӷроуп, лхаҿы гьежьуп, лыхцәы шкәакәоуп, есқьынгьы аччаԥшь лҿықәуп.
Лоура хәыҷуп, илыгуп.
Акырҵуеит лареи сареи ҳаибадыруеишьҭеи, ашкол ҳанҭала аахыс дыздыруеит.
Аха ҳанеиҩызцәахаз ԥшьышықәса раԥхьоуп. Лареи сареи ҳазлеиԥшу рацәоуп: англыз бызшәеи аԥсихологиеи, аспорти акәашареи бзиа иаҳбоит.
Ҳдунеихәаԥшышьа ахьеиԥшугьы маҷӡам, ауаа рҿы аҟәышра, аразра ҳаҭыр ақәаҳҵоит.
Аԥсахреи ахәымгареи ҳзеилкааӡом.
Акыр шықәса партак ҳаицахатәан Иреи сареи.
Ари зегьы шьҭа гәалашәарақәоуп.
Маи азы ашьыжь аҵыхәтәантәи аҵәҵәабжьы геит, исгәалашәоит аҵыхәтәантәи авальс, игәырԥшаагаз ҳаиԥырҵра абал.
Ира аԥсихолог изанааҭ алылхын ауниверситет ахь лдокументқәа алалҵеит .
Ашкол даара ибзианы далгеит азы аҭаларазы уадаҩрақәак лоууеит ҳәа сгәы иаанагом.
Лареи сареи ҳҵараиурҭақәа хаз-хазуп, ҳәарада, лассы-лассы ҳзеибабалаӡом.
Аха аԥсшьара мшқәа раан лара лышҟа сцалоит.
Ира лҭаацәагьы даара ибзиоуп.
Ашкол аҿы абаҩрҵәыратә зал ахь аныҟәара ҳаҟәыҵӡом ҳәа сгәы иаанагоит, уа ҳҩызцәагьы ҳаргьы лассы-ласс ҳаибабалоит.
Иара убас даҽа ҩызакгьы дсымоуп, лареи сареи ашәҟәы ҳабжьоуп.
Вика лыхьӡуп лара.
Москва дынхоит.
Вика – дмодельуп.
Лхы-ҿы аазыхәхәаны, лылақәа иаҵәаны, лԥынҵа азиашаны, лқьышәқәа ҟаԥшьуп, иҟәазуп.
Лара акыр даууп, илыгуп.
Лыхцәы аууп, иаԥшьны, ирҳәны илықәуп.
Сҩызцәа зегьы бзиа избоит, рыгәра згоит, ҩызцәа иашақәоуп.
Cара саб изанааҭ сгәаԥхоит
Сара саб днаплакҩуп, жәларбжьаратәи аилахәыраҿы аус иуеит.
Изныкымкәа иофис аҿы снеихьеит.
Саб иофис сара даара исгәаԥхоит.
Иара даара деилахоуп, иусура аамҭа рацәаны ицәагоит.
Аҩныҟагьы лассы дзаалаӡом.
Аха сара уи иусура бзиа ишибо здыруеит.
Саб идыруеит сани сареи иара аҩны даныҟоу бзиа ишаҳбо.
Убри аҟнытә аамҭа иԥшаауеит, аҭел даҳзасуеит аамҭа еицаҳхаҳгарц азы.
Зны-зынла ифирмаҿы иҟоу ауадаҩрақәа, урҭ шырыӡбаз уҳәа ҳзеиҭаиҳәоит.
Даара бзиа избоит саб иусура даналацәажәо.
Абизнес иаҿу арҿиаратә зхәыцшьа имазароуп ҳәа сгәы иаанагоит сара.
Саб иҟазшьа бзиоуп, ауаҩы дизааигәоуп.
Аиаша шәасҳәоит, сара саб ҳаҭыр иқәысҵоит, иара иеиԥш сбизнесменхаргьы сҭахуп.
Ҳара ҳтәыла аекономика арӷәӷәаразы абизнесменцәа бзиақәа аҭахуп ҳәа сгәы иаанагоит.
Лассы ашкол салгоит.
Ашкол саналгалак, ауниверситет сҭаларц сгәы иҭоуп, амаркетинг ма аменеџьмент аҵара салагоит.
Аменеџьер еиҳарак ауаа аус рыдиулоит.
Уи ауаа аус бзианы ируларц азы иҟаҵатәу, насгьы убри аан аӡәгьы игәы нмырхакәа ишизнеитәу ҭиҵаауеит.
Сара занааҭс иалысхра макьана исмыӡбаӡац.
Аха уи алхразы макьана аамҭа сымоуп.
Азанааҭ алхра – ус мариаӡам
Сара лассы ашкол салгоит азы иалысхуа азанааҭ сазхәыцуеит.
Азанааҭ ииашаны алхра - ус мариаӡам.
Сара акырынтә схы сазҵаахьан, ашкол саналгалак сзакәхари ҳәа.
Шықәсқәак раԥхьа ари азҵаара иаахҵәаны аҭак аҟаҵара сара сзы иуадаҩын.
Ашықәсқәа цон, зны акы сгәаԥхон, даҽазны даҽакы, есааира сгәаанагара аҽаԥсахуан.
Шәкыла иҟоу азанааҭқәа рахьтә еиҳа сара иснаало алхра сзыгәаӷьуамызт.
Ҩышықәса раԥхьа сара сҳақьымхарц сҭахын.
Ари даара ихәарҭоу занааҭуп.
8-тәи, 9-тәи аклассқәа рҿы абиологиеи химиеи сықәҿион, бзиагьы избон.
Згәы бзиам ауаа срыцхраалар сҭахуп.
Аҳақьым игәы разызароуп аусураҿгьы аԥсҭазаараҿгьы, ауаа бзиа ибозароуп, амц имҳәозароуп, иламыс цқьазароуп, уаҩ иашазароуп .
Зыламыс цқьам ауаҩы ҳақьым бзианы дзыҟалаӡом.
Сара абри азанааҭ сазхәыцуан азы абарҭ аҟазшьа бзиақәа сыласааӡарц саҿын.
Аха уажәы сара сгәаанагара аҽаԥсахит.
Исыӡбеит сырҵаҩхарц.
Издыруеит рҵаҩ бзианы аҟаларагьы шыуадаҩу.
Иалухаз амаҭәар бзиаӡаны иудыруазароуп, удыррақәа рымҽхак акыр иҭбаазароуп, иҵаулазароуп, азыҟаҵара бзиа умазароуп.
Адырра змам арҵаҩы амдырра улаиааӡоит, агәаӷьра змам – ашәара улаиааӡоит, згәы ҿыӷьуа арҵаҩы – агәҿыӷьра улаиҵоит.
Арҵаҩ бзиа адыррақәа урзыҳаҵҳаҵо уҟаиҵоит.
Арҵара аус аҟазарақәа зегьы иреиҳазаргьы ҟалоит.
Ахәыҷқәа рааӡара аҭакԥхықәра дуӡӡа ацуп.
Уи акәзаргьы ҟалап арҵаҩы ҳаҭыр зиқәугьы.
Атәым бызшәақәа рдырра шаҭаху еилызкаауа рхыԥхьаӡара есааира иазҳауеит.
Убри аҟнытә сара атәым бызшәазы арҵаҩы изанааҭ алысхырц сҭахуп.
Сара есқьынгьы исгәалашәоит зегьы иеицырдыруа абарҭ ажәақәа, уи сҵаҩцәагьы ирасҳәар сҭахуп: “Атәым бызшәа ззымдыруа, ихатәы бызшәагьы издыруам”.
Сара иалысхуа азанааҭ
Сара сыпрограммистхар сҭахуп.
Даара интересс исымоуп акомпиутерқәа.
Ари есқьынгьы иҿыцу дунеиуп сара сзы.
Иҟоуп зҭаацәа рымҩа алызхуа, рзанааҭ шьҭызхуа, аха сара ус акәӡам.
Сан дырҵаҩуп, саб – дҳақьымуп.
Сара сырҵаҩхаргьы сҭахым, сҳақьымхаргьы сҭахым.
Ашкол аҿы исҵо амаҭәарқәа аматематикеи афизикеи реиӷьасшьоит, нас, ҳәарада, апрограммаркра.
Уи аҟара интересс исымам агеографиа, абиологиа ма ахимиа.
Бзиа избоит акомпиутертә хәмаррақәи апрограммаркреи.
Сара аҩны акомпиутер сымоуп, сааҭла садтәалазар сылшоит, аус зуеит, акы саԥхьоит, акы скьыԥхьуеит, зны-зынлагьы амузыка сазыӡырҩуеит.
Акомпиутер аҿы атекстқәа, ахыҭҳәаақәа ркьыԥхьра иеиҳа имариоуп.
Ак уԥсахыр уҭаххаргьы шаҟантә иуҭаху иуԥсахуеит, ҿыц ахҩылаара аҭахӡам.
Апрограммист изанааҭ алшарақәа рацәаны иунаҭоит ҳәа сгәы иаанагоит.
Ҳара аинформациақәа ршәышықәса ҳҭагылоуп.
Иахьа атәылақәа жәпакы рыҟны ауаа аус руеит, раахәатәқәа аархәоит, уи моу ауаа еибабоит, иеиԥылоит, ркомпиутер ишадтәалоу.
Ҳара ҳтәылаҿы акомпиутер рхы иадырхәо ианалага рацәак ҵӡом.
Убри аҟнытә сара ашкол саналгалак, ауниверситет сҭалар сҭахуп, апрограммаркра сҵалоит.
Азанааҭ азы
Азанааҭ бзиақәа рацәоуп.
Агха ҟаумҵароуп азанааҭ алхраҿы.
Сара 15 шықәса схыҵуан аҳақьым изанааҭ сазхәыцуа саналага.
Ари азанааҭ даара занааҭ бзиоуп ҳәа сгәы иаанагоит.
Иеилыскаауеит, уҳақьымхарц азы даара ухы аус адуулароуп, акыраамҭагьы аҵара уҵалароуп.
Иара убас издыруеит ари азанааҭ аҭакԥхықәра ду шацу.
Избанзар ари, ауаҩы имоу зегьы иреиҳау – агәабзиара иадҳәалоуп.
Сара сани сабдуи ҳақьымцәоуп.
Сабду дыԥҟаҩуп, ахәышәтәырҭаҿы аус иуеит.
Сара изныкымкәа ари ахәшәтәырҭаҿы снеихьеит, аус шиуа збахьеит.
Уи иԥиҟаз ачымазыҩцәа ргәабзиара шьақәгылаанӡа дырхылаԥшуеит, дрыхӡыӡаауеит.
Даара ачымазыҩцәа дрызҿлымҳауп.
Избахьеит изызхьаауа аниарҳәо шаҟа гәыкала дырзыӡырҩуа.
Есқьынгьы рмаршә кны, ҳаҭыр рықәҵаны, хаала драцәажәоит азы даргьы игәра ргоит.
Ари, хымԥада, дара рыхәышәтәраҿы ицхраауеит, иаргьы иус арманшәалоит.
Сара издыруеит уи ичымазыҩцәа ргәы бзиахар шиҭаху.
Игәасҭахьеит, шаҟа деигәырӷьо, насыԥ иоууа ичымазаҩ игәы аныбзиахо.
Иара аԥҟарадагьы, аӡәы ахьҭа илалама, ашоура иоума, ацхыраара риҭар илшоит.
Шаҟа ҭоурых сзеиҭаиҳәахьоузеи иара аҳақьымцәеи урҭ рзанааҭи ирызкны.
Бзиагьы дызбоит, сагьизгәдууп сара сабду.
Иара иоуп аҳақьым изанааҭ алхрагьы сгәазырԥхаз.
Cара сеиҭагаҩхар сҭахуп
Сара сҭаацәа абиблиотека ду рымоуп азы ашәҟәқәа ргәыбылра сдыркит.
Ашәҟәыԥхьара бзиа избоит.
Ашкол аҿы иаҳҵо амаҭәарқәа зегьы иреиӷьасшьоит – аԥсуа абызшәа, англыз бызшәа, аурыс литература, агеографиа, аҭоурых.
Бзиа избоит шәҟәыҩҩцәа М. Миқаа, А. Гәогәуа, англиатәи америкатәи ашәҟәыҩҩцәа рахьтә – Шекспир, Диккенс, Вальтер Скотт, Џьек Лондон, Марк Твен.
Аурыс литература аурок аҿы зны ҳарҵаҩы аҩымҭақәа реиҭагараан рыԥшӡара аиҳарак шырцәыӡуа ҳалҳәеит.
Апоезиа аиҭагара даара иуадаҩуп лҳәеит.
Абри аҽны инаркны агәҭакы сымоуп.
Исҭахуп бзиа избо ашәҟәқәа аоригинал аҿы исымазар, насгьы дара злаҩу абызшәақәа здыруазар сҭахуп.
Убас арҭ ашәҟәқәа равторцәа рбызшәа аԥшӡара збартә, исаҳартә сҟалоит.
Иара убас егьырҭ атәылақәеи акультурақәеи ирызку ашәҟәқәа срыԥхьалар сҭахуп.
Издыруазарц сҭахуп егьырҭ атәылақәеи акультурақәеи рыҟнытә ауаа рхәыцшьа.
Насгьы ари азанааҭ ауаа еизааигәанатәуеит, реилибакаара иацхраауеит.
Атәым бызшәақәа
Азин сышәҭозар, схы еиҭасҳәит.
Сара Маиана сыхьӡуп.
Сынтәа ашкол салгеит.
Афилологиатә факультет англыз бызшәа аҟәша сҭалар сҭахуп.
Сара аԥсшәа, англыз бызшәа, анемец бызшәа, афранцыз бызшәа сҵар сҭахуп.
Атәым бызшәақәа адунеи ҿыц узаадыртуеит.
Атәым бызшәа удыруазар, атәым милаҭ урацәажәоит, усҟан дареи уареи еиҳа ибзианы шәеилибакаауеит.
Атәым бызшәа удыруазар, ашәҟәқәа злаҩу аоригинал абызшәала урыԥхьоит.
Ари егьырҭ ажәларқәа рҟазшьа, ркультура еиҳа ибзианы аилкаараҟны иуцхраауеит.
Ҳара ҳауниверситет аҟны иеиуеиԥшым атәым бызшәақәа рҵоит: англыз бызшәа, анемец бызшәа, афранцыз бызшәа, араб бызшәа, аҭырқә бызшәа.
Сара ашкол аҿы англыз бызшәа сҵон.
Иахьа англыз бызшәала англиатәи, америкатәи, австралиатәи ашәҟәыҩҩцәа ражәабжьқәа срыԥхьоит.
Сашьцылан, есҽны англыз бызшәала иҩу адаптациа зызу ашәҟәқәа срыԥхьоит.
Ажәеинраалақәа сҵоит, ирацәаны аграмматикатә ҽаршьцыларақәа ҟасҵоит.
Издыруеит, англыз бызшәа бзиаӡаны исҵарц азы схы ирацәаны аус адызулароуп.
Ауниверситет аҿы абызшәа иҵегьы инарҵауланы исҵартә еиԥш аҭагылазаашьа соууеит.
Иеилыскаар сҭахуп ажәақәа рхылҵшьҭра, ажәытә рхы ишадырхәоз.
Иаҳҳәап, англыз бызшәаҿы ажәа “аԥенџьыр” ижәытәӡатәу англыз-саксонтә ажәақәа ҩба – “аԥша” “абла” рыла ишьақәгылоуп.
Ажәа “аԥенџьыр” “аԥша абла” аанагоит.
Уи аҭӡаҿы акылҵәарсҭа лассы - лассы ԥенџьырҵас ианыҟаз, аԥша кылсны ианаауаз аамҭа атәы аҳәоит.
Абас, сара есқьынгьы ажәақәа рхылҵшьҭра зҿлымҳара асҭон.
Аунивесрситет аҿы сҵара саналгалак, ашкол аҿы абызшәа дырҵара салагар сҭахуп.
Иахьатәи аԥсҭазаараҿы иарбан занааҭзаалакгьы – арҵаҩра, анџьнырра, егьырҭ азанааҭқәа змоу ауаа атәым бызшәақәа, еиҳарак, ажәытәӡатәи абызшәақәа рдыруазароуп.
Атәым бызшәа узымдыруазар, тәым бызшәала иҩу уусуразы иуҭаху ашәҟәқәа узрыԥхьаӡом.
Аха уи азы ирацәаны аус утәуп, ухы аџьабаа адубалароуп.
Сара сҵаҩцәа аиҭага иахьыԥшымкәа аоригинал абызшәала иҩу ашәҟәқәа рыԥхьашьа дсырҵар сҭахуп.
Убри аҟнытә сара иалысхыз азанааҭ ииашаны иалысхит ҳәа сгәы иаанагоит.
Сара сжурналистхар зысҭаху шәасҳәоит
Сара сжурналистхоит ҳәа сыӡбеит.
Ари азанааҭ даара аинтересгьы аҵоуп, ауаажәларра рзы иалшогьы рацәоупҳәа сгәы иаанагоит.
Исгәаԥхоит сара ателевизор ахәаԥшра, ажурналқәа рҿы, акомпиутер аҿы ажәабжьқәа рыԥхьара.
Амассатә информациа хархәагақәа ирыдҳәалоу зегьы даара исгәаԥхоит.
Уажәы сҩызцәагьы саргьы ҳашкол аҿы агазеҭ ҭҳажьуеит.
Уи мызкахьы знык иҭыҵуеит.
Ашкол аҿы имҩаԥысуа ахҭысқәа, аҿар рыԥсҭазаара иазку астатиақәа анаҳҵоит, алаф, асахьақәа, акарикатурақәа ҭаҳхует.
Ашкол аҿы иаҳҵо амаҭәарқәа зегьы иреиӷьасшьоит аҭоурыхи алитературеи.
Ажурналист изанааҭ еиҳа изугәаԥхои ҳәа шәсазҵаауазар, исгәаԥхоит ажурналист иусураҿы ауаа рацәа дахьрыдҳәалоу.
Ажурналистцәа адунеи аҿы, атәылаҿы, ақалақь аҿы имҩаԥысуа еилыркаарц, иҭырҵаарц, насгьы урҭ зыхҟьо, мзызс ирымоу ауаа ирзеиҭарҳәарц, иреилдыкаарц иаҿуп.
Сара ажурналист иусура аҭоурыхҭҵааҩ иусура иеиԥшуп ҳәа сгәы иаанагоит.
Аҭоурыхҭҵааҩ иҳаҩсхьоу ахҭысқәа рыҭҵаара, реилкаара дашьҭалоит.
Ажурналистгьы дызҿу убри ауп, аха уи иахьатәи ахҭысқәа роуп дзыхцәажәо.
Аха сара сзы ажурналист иусура еиҳа аинтерес аҵоуп аҭоурыхҭҵааҩ иусура аасҭа.
Избан акәзар уи абыржәы, ҳазҭагылоу аамҭазы имҩаԥысуа ахҭысқәа дрылоуп, уи алагьы имҩаԥысуа ахҭысқәа анырра рыҭарагьы илшоит.
Абасала, ажурналистцәа аҭоурых анырра арҭар рылшоит.
Абри азоуп сара сжурналистхар зысҭаху.
Сара сусура мшқәа
Сара сусурамшқәа уи аҟара излеиԥшқәамыз ыҟамызт.
Мчыбжьык ахьтә фынтә ашкол ахь сныҟәон азы есышьыжь асааҭ 7 рзы сааԥшлар акәын.
Зны – зынла агылара сцәыуадаҩын, еиҳаракгьы аӡын, иҵегьы сышьҭазар сҭаххалон, аха сан сымгылар луӡомызт.
Схалаҭи сеимаақәеи сышьаҵаны, исҭахӡамкәа аҽыкәабарҭахь сцон.
Аӡы хьшәашәа ацәа салнахуан, нас сымпахьшьы аасыхьшьны ацәарҭа уадахь сыццакны сцон.
Ателевизор асыркуан, избанзар убасҟан, шьыжьла амультфильм иалагон.
Абаҩрҵәыра аҟаҵара бзиа избаӡомызт.
Зны-зынла телехәаԥшрала аспортсменцәа лахҿыхӡа рыбаҩ шдырҵәуаз анызбалак, саргьы есышьыжь сгыланы сыбаҩ сырҵәлоит ҳәа сыӡбон.
Аха уи усҟан акәын, нас лассы исхашҭуан.
Нас сиарҭа еилсыргон, сҽеиласҳәон, акрысфон.
Акрыфарагьы уиаҟара исҭахӡамызт шьыжьла, аха сан еиҳа исҭахыз дазхәыцны, сыргәыбзыӷуа маҷк сҿалҵон.
Жәохә минуҭ шагыз 9 рзы аҩны сдәылҵуан.
Аҵара ҳалагон асааҭ 9 рзы.
Есҽны 6-7 урок ҳаман.
Асааҭ 3 рзы аҵара ҳалгон.
Шьыбжьышьҭахь аҩнусқәа ҟасҵон – асаанқәа сыӡәӡәон, аҩны сыԥссон, адәқьан ахь сцон, нас сурокқәа срыдтәалон.
Урҭ акыраамҭа срыдхалон.
Асааҭ ааба рзы сырҵага шәҟәқәеи стетрадқәеи сшәыра иҭан, шьҭа ателевизор сахәаԥшыр, акомпиутер садтәалар сылшон.
Зны-зынла сҩыза дааилон, нас ҳаицны ныҟәара ҳцон.
Асааҭ 11 рзы сааԥсаха сышьҭалон, минуҭқәак рышьҭахь сыцәон.
Агәҭакы зегьы ирымоуп
Агәҭакы зегьы ирымоуп ҳәа сгәы иаанагоит.
Уи агәыӷра бзиа иеиԥшуп.
Иара аԥсҭазаараҿы даара иухәоит уадаҩрақәак ануԥыло.
Агәҭакы иара ауаҩы дзеиԥшроу еиԥш, ҵарас, занааҭс имоу, милаҭс, ҟазшьас имоу еиԥш ауп ишыҟоу.
Иаҳҳәап, иҟоуп ауаа аԥара рацәаны, амашьына бзиа змазарц зҭаху, мамзаргьы аҭаацәа алалара иазхәыцуа.
Иҟоуп ипрезидентхар зҭаху.
Сара аҩны бзиа сымазарц сҭахуп.
Ақалақь иналганы маҷк, аха уи иацәыхарамкәа, ӡиаск ахықәан ихықәгыланы, иаакәыршаны шьхараны, ашәаԥыџьап, аиаҵәара иагәҭылакны.
Ҩ-еихагылак амазар сҭахуп сыҩны.
Ҩныҵҟала амардуан амазароуп, иаакәыршаны асофқәа, аԥенџьыр дуқәа, аҩбатәи аихагылаҿы асаркьа-шәқәа ҿаҵаны, уантәи уалԥшны ашәаԥыџьаԥ аԥшӡара убартә еиԥш.
Аҩны иаакәыршаны аԥсаҵлақәа иаҵәаӡа игылазар сҭахуп, ашәҭқәа рацәаны ирызҳауа
Нас, арҭ аҵлақәа рышәшьыра уныҵало, аҵар рашәаҳәабжь хааӡа иахьго уазыӡырҩуа.
Аҩны аԥхьаҟала ашә аартны азал ду уахьыҩнало ауаџьаҟ амазар сҭахуп
Уа аӡынра анааилак, амца еиқәҵаны унадтәало
Ара ауаџьаҟ аԥхьа аӡын итәалоит бзиа избо сла ду.
Ауада агәҭаны аџьам уарҳал ԥшӡа ду шьҭасҵон.
Ари ауадаҟнытә ацәарҭа уадақәа рахь уиаслоит.
Ацәарҭа уадақәа рыҟнытә уԥшны иубоит зехьынџьара иҟоу аиаҵәара, ашәҭқәа.
Аӡынра анааилак, ари ашәаԥыџьаԥ зегьы иҟәашӡа асы ирықәҳауа убо иҟалоит.
Азал ду аҩнымаҭәа рацәаны иҩнагылазар сҭахӡам.
Аҭӡы иадсыргылон асофа ду, сахҭанла ихҟьоу, уи аҿаԥхьа астол хәыҷ.
Асофа ахаҿы бзиа избо сахьаҭыхҩык иусумҭа кнасҳауан.
Асофа аҿаԥхьа аҭӡаҿы икнасҳауан ателевизор ду.
Акәакь аҿы акреслақәа ҩба сыргылон.
Ари ауадаҿы хәылԥазыла ҳҭаацәа зегьы еизалон.
Амардуан ҭбаа ду ала аҩбатәи аихагылахь ухалоит.
Араҟагьы ацәарҭа уадақәа ԥшьба ыҟазар сҭахуп.
Ахәыҷқәа руадақәа дуузароуп. Ара аҭыӡқәа иркыду ақьаад ԥшӡазар сҭахуп, ԥшшәы рацәала иеилазар.
Насгьы ара ирацәахоит ахәыҷқәа злахәмаруа ахәмаргақәа, ахәыҷы шәҟәқәа.
Аҩнаҵаҟа амашьынақәа рзы агараж ду ҟалоит.
Амашьынақәа ҩба ҟалоит: акы сара егьи – сыԥшәма итәы.
Аҩнашьҭахь аӡҭачы ҟасҵон, саркьала ихҩаны.
Аӡҭачы иаакәыршаны амса иалху асқамқәа сыргылоит.
Ҳаҩны иааиуа зегьы рзы ԥсыршьаганы иҟазар сҭахуп, убри аҟнытә иҭынчразароуп ара.
Зегь раасҭа иҭынчрахоит сара суадаҿы.
Ари ауада иадуп абиблиотека ду.
Ара аҭоурых, афилософиа, аклассикатә литература, апоезиа, афизика, афантастика уҳәа ирызку ашәҟәқәа хыԥхьаӡара рацәала иҟалоит.
Аӡәы абиблиотека абауҭаху, аинтернет ала иуҭаху зегь урыԥхьоит иҳәар ҟалоит, аха сара ашәҟәыҵәҟьа еиҳа бзиа избоит, снапаҿы ианыску бзиа избоит, бӷьыц-бӷьыцла санрыԥхьо.
ахәыҷқәа ракәзаргьы, сахьала иеиқәыршәоу ашәҟәқәа рыԥхьара еиҳа иеиӷьаршьоит, изыԥхьо асиужетқәа асахьаҿы ианырбо еиҳа бзиа ирбоит.
Ари аҩнаҿы иҟалоит афымцатә приборқәа.
Еиҳарак афатәҟаҵарҭаҿы.
Афатәҟаҵарҭа иаҭаху зегь рыла иеиқәсыршәоит.
Уи уус арццакуеит, иагьарманшәалоит.
Исҭахуп аҩнаҿы ароботқәа ыҟазарц, ауҭраҭых аазрыхуа, афатә ҟазҵо.
Бзиа избоит аӡын зегьы, акранаҳфо аишәа ауҭраҭых, ашәыр, аиаҵәара ықәзарц, аџьармыкьаҟнытә акәымкәа, ҳара иаҳхатәны иҳамазарц, ҳуҭраҟнытә.
Ҳаҩны ахьгыло аҭыԥ – ҭыԥ ԥшӡахоит ӡынгьы ԥхынгьы.
Насгьы аӡын иԥхарразароуп, аԥхын ихьшәашәаразароп.
Аха зегь раасҭа исҭаху – иҭынчразароуп, иԥшӡарразароуп.
Знык иааиз ауаҩы есқьынгьы арахь ааира игәы аҳәо иҟазарц азы.
Ашықәс аамҭақәа
Риҵа аӡынразы
Асабшазы сани, саби, сашьеиҳаби, сареи Риҵа ҳаҟан.
Риҵа даара иԥшӡоуп.
Сара аӡын Риҵа сымцаӡацызт.
Уажәы уа хьҭоуп, асгьы ауеит, убри аҟнытә аԥсабара даара иԥшӡоуп.
Ақалақь аҟны асы шьҭаӡам, аха уа иҳаракыроуп азы еиҳа ихьшәашәароуп.
Убри аҟнытә заа асгьы ауеит.
Еиҳа ихьшәангьы ишьҭыҵуеит асы.
Аӡын Аԥсны асы есымшагьы илеиӡом, уи иашьҭаланы уахь ихало рацәаҩуп.
Риҵа афотосахьақәа ҭаҳхит, урҭ сҩызцәа ианыдсырба, даара иргәаԥхеит.
Иааиуа асабшазы даргьы уахь ицарц, рыӡбеит.
Ашықәс аамҭақәа
Зегьы иеицырдыруа усуп, ашықәс аамҭақәа зегьы дара ртәала иԥшӡоуп
Иссирми, ианҵаауа аӡын мшқәа раан ақыҭа мҩахәасҭақәа урныланы уанцо.
Зегьы сыла иҟәашӡа ихҟьоуп, хәырҭ-хәырҭ ҳәа асы абжьы гоит уахьныҟәо.
Аҵла амахәқәа ицырцыруа аҵаа рықәуп, аҩнқәа рхыбқәа, хәы-змоу хаҳәҵас, ашьашьалқәа рхьынҳалоуп.
Ари ахәыҷқәа рызгьы адуқәа рызгьы аамҭа бзиоуп.
Аха ари аамҭа бзиоуп аҵаа ӡыҭаанӡа – иӡыҭуа ианалагалак, ибзиаӡам.
Амҩақәа ирну амашьынақәеи автобусқәеи аҳәынҵәеи иӡыҭыз аси ииасны ицо ауаа иргәыдырҭәалоит.
Зегьы ари иаргәамҵуеит.
Аха ари аамҭалоуп.
Мызқәак рыла аԥхынра аауеит.
Аԥхын аԥсшьаразы зегьы иреиӷьу аамҭоуп.
Амра каххаа ианыԥхо гәахәароуп ауаа рзы ақыҭаҿы мамзаргьы амшын аҿы.
Рҽыркәабоит, иӡсоит, аԥсыӡ ркуеит, анышьқәа ирықәтәоит.
Аха ианшоуроу, аҭакар аныҟоу ақалақь аҿы узынгылом.
Нас, ибзианы ҳаԥсқәа анаҳшьалак ашьҭахь, ҭагалан ааиуеит, аҽаҩрақәа рҭагалара аамҭа.
Аџьықәреи хьҩежьха иҟалоит, ақыҭауаа уи еизганы ацақәа ирҭарыԥсоит.
Аҳауа зҩыдоуп, иҟалаз аҵәақәа, абҳәақәа, атамақәа ҭагалантәи рыфҩы лаҳа-лаҳауа аҳауа иалоуп.
Аха ҭагалан амш лассы-лассы аҽеиҭанакуеит, ауаа аплашьқәа ршәырҵоит, аҳаргьқәа ныҟәыргалар акәхоит, иеилымсыр рҭахызар.
Аха ҭагалан амш лассы-лассы аҽеиҭанакуеит, ауаа аплашьқәа ршәырҵоит, аҳаргьқәа ныҟәыргалар акәхоит, имбааӡар рҭахызар.
Икаҳаз абыӷьқәа уарҳалшәа адгьыл хырҟьоит, амҩақәа ҵәыруп, ицәаакуп.
Зегьы еиҭа аӡынра ааира иахыццакуеит.
Иуадаҩуп зегьы иреиӷьу аамҭа арбану аҳәара, амш иага игәырҿыӷьгазаргьы, ибааԥсызаргьы, иссирзаргьы.
Сара бзиа избо ашықәс аамҭа
Сара сакәзар, есқьынгьы аԥхын ааира сазыԥшуп.
Ахаангьы сдырааԥсаӡом иауу уи амш шоурақәа, ақәа ԥхақәа, адыд, акырцх.
Аԥхынтәи аԥсшьара мшқәа раан бзиа избоит амшын.
Саныхәыҷыз сара лассы-лассы аплиаж аҟны аԥслымӡ ала аханқәа, абаақәа рыргылара бзиа избон.
Ауаҩы ианизҳалак амшын ашьҭыбжь дазыӡырҩуа далагоит.
Бзиа избоит амра ацәҩалара, сеиқәаҵәаӡа сҽанызбылуа, мамзаргьы ацәқәырԥқәа анугәыҭҭәало.
Зны-зынла сара аԥсшьара мшқәа ақыҭаҿы исхызгоит.
Усҟан еиҳарак абнаҿы сыҟоуп, аҵыҵындра, ашәҭқәа сыҟәшәоит, мамзаргьы аӡы сҭалоит, сыӡсоит.
Лассы-лассы санду слыцхраалоит, апомидорқәа, анаша, ацыца еизызгоит.
Ақәа сцәыланы аныҟәара бзиа избоит ма аҩны уҩнатәаны ацәыкәбарқәа абӷьы иаҵәақәеи аҵиааи ирхьыҵәҵәа ишлеиуа ахәаԥшра.
Аԥхын анынҵәо есқьынгьы сгәы снархьуеит, избанзар иара убас икьаҿын, лассгьы иԥырны ицеит.
Лыхны ақыҭан
Ҳара уажәааигәа Сириантәи ҳааит.
Ҳаԥсыуаауп.
Иацы зегьы Лыхны ақыҭа ҳаҟан.
Ари ақыҭа даара иаҳгәаԥхеит.
Лыхны ҭоурыхтә ҭыԥуп.
Ара ҳаԥсадгьыл азы акрызҵазкуаз ахҭысқәа маҷымкәа имҩаԥысуан ҳәа ҳарҳәеит.
Ари қыҭа дууп, қыҭа ԥшӡоуп.
Ари ақыҭаҿы ҳара ҳаҟан аԥсуа чараҿы.
Уаанӡа ҳара аԥсуа чара ҳамбаӡацызт.
Зегьы даара даҳгәаԥхеит аҭаца.
Лара даара дыԥшӡан.
Ари ачараҿы ҳҩызцәа ԥсыуала икәашеит, ашәа рҳәеит.
Сара аспорт сшазыҟоу
Угәы бзиазарц, уӷәӷәазарц, уԥшӡазарц уҭахызар, аспорт уаҿызароуп.
Сара аспорт санаҿу, сгәы бзиоуп, сеимсом, сеимҳәом, сеилҟьоуп, сласуп, агәамч сымоуп.
Сара есҽны абаҩрҵәыра ҟасҵоит.
Аспортсменцәа анаҳбо иаҳгәаԥхоит урҭ рыԥшра, реиҿкаашьа, рыӷәӷәашьа, реилҟьашьа.
Аӡәгьы иҭахӡам дҟәаззар, дхьанҭазар.
Аԥхын сара сыӡсоит.
Аӡын аԥсшьарамшқәа раан ақыҭаҿы саныҟоу даара бзиа избоит.
Уа сара ашәуақәа рыла сныҟәоит, ма асыкәырқәа рыла счаразуеит, уи, ҳәарада, амш зеиԥшроу еиԥш.
Ақыҭаҿы, ҳәарада, аспорт азы еиҳа алшарақәа рацәоуп.
Аспорт сҽазызкырц зыӡбаз, дазхәыцуеит, иарбан спорт хку иалысхра ҳәа.
Раԥхьаӡакәны ҳара абаҩрҵәыратә ҿазыҟаҵарақәа ашкол аҿы ҳалагоит.
Лассы-ласс аброуп бзиа иаҳбо аспорт хкы ахьалаҳхуагьы.
Убри аҟнытә ашкол аҿы иҟоу абаҩрҵәыра аурок акраҵанакуеит.
Ашкол аҿы абаҩрҵәыра аурокқәа мчыбжьык ҩынтә имҩаԥысуеит.
Професионалла аспорт зхы азызкырц зҭаху, аспорттә секциақәа рахь иныҟәоит.
Сара бзиа избоит амҵәышәмпыл.
Амҵәышәмпыл иласу, интересу хәмарроуп.
Уи иунарҵоит аилҟьара, аццакра, аласра, азҿлымҳара, ачҳара, аҽынкылара, иуланааӡоит аколлективтә еидгылара, аицхыраара.
Сара шьҭа аспорт зегьы аҿызароуп ҳәа исыԥхьаӡоит.
Убри аҟнытә макьана ишәмыӡбацзар иарбан спорт хку ишәҭаху, лассы шәазхәыцны иалышәх; усҟан шәыԥсҭазаара шаҟа иеиӷьхо жәбап.
Ҳаԥсҭазаараҿы аспорт акраҵанакуеит
Аспорт даара акраҵанакуеит ҳаԥсҭазаараҿ.
Уи аҿаргьы зықәрахь инеихьоу ауаагьы ирылаҵәаны иҟоуп.
Уажәы ауаа шьыжьтәи абаҩрҵәыра ҟарҵоит, шьыжьла иҩуеит, аклубқәа рҿы иеиуеиԥшым асекциақәа рҿы рҽазыҟарҵоит, иара убас иеиуеиԥшым аспорттә еиндаҭларақәа рыҽрыладырхәуеит.
Ус иҟоугьы рацәаҩуп.
Даҽа џьоукы аспорт бзиа ирбоит, аха урҭ баша аспорттә хәмаррақәа ирыхәаԥшуеит, аспорттә жәабжьқәа ирзыӡырыҩуеит.
Урҭ еиҳа аспортсменцәа ирызку ажәабжьқәа рыԥхьара хшыҩзышьҭра арҭоит, аха урҭ аспорт рхы аладырхәӡом.
Абаҩрҵәыра – крызҵазкуа маҭәаруп ашкол аҿы.
Аҷкәынцәеи аӡӷабцәеи амҵәышәымпыл, анапылампыл ала ихәмаруеит аурокқәа рҿы.
Ашкол ааигәа аспорттә шҭақәа, астадионқәа ыҟоуп, уа ашколхәыҷқәа аспорт рҿазыҟарҵоит аҳауацқьаҿы.
Ашколқәа рҿы аиндаҭларақәа рацәаны имҩаԥыргоит, аҵаҩцәа реиҳараҩык урҭ рыҽрыладырхәуеит.
Уи иалахәу зегьы алҵшәа бзиақәа аадырԥшырц, иаиааирц рҭаххоит
Аспорт ауаа агәабзиара рнаҭоит.
Аспорт шәаҿызар – агәабзиара шәоууеит, лассы-лассы ахьҭа шәылалаӡом.
Ахәыҷқәеи адуцәеи ргәабзиара иеиҷаҳалароуп, убри аҟынтә иааиԥмырҟьаӡакәа ашьыжь аҭаалым ҟарҵалароуп.
Ҳара ҳтәылаҿы ирацәоуп еиуеиԥшым аспорттә хкқәа: ашьапылампыл, амҵәышәымпыл, ахоккеи, агимнастика, ашәуаспорт, аҵааакәырқәа рыла ачаразра.
Атлетика ауаа еиҳа ирылаҵәаны иҟоу спорттә хкуп.
Уахь иаҵанакуеит аҩра, аԥара.
Дасу игәы иаҭаху аспорт хкы алихыр алшоит.
Иҟоуп аԥхынтәи, аӡынтәи аспорт хкқәа.
Сара аӡсара бзиа избоит.
Аӡҭачахьы мчыбжьык ҩынтә сныҟәоит, аха еиҳа еиӷьасшьоит аӡиа мамзаргьы аӡиас аҟны аԥсшьареи аӡсареи.
Сҩыза Костиа абокс ахь дныҟәоит.
Уи дбоксиор бзиоуп, дгәымшәоуп, агәаӷьра имоуп.
Уи дызҿу аусқәа иԥсҭазаараҿы ицхраауеит.
Олимпиатә хәмаррақәа
Адунеи аҿы зегьы еицырдыруа аспорттә хәмаррақәа иреиуоуп – Олимпиатә хәмаррақәа.
Ахәмаррақәа идеиас ирымоуп – аиҩызара, аиашьара, адунеи иқәу ажәларқәа реиқәшаҳаҭра.
Олимпиатә хәмаррақәа агәра ҳдыргоит аспорт аҭынчреи аизыразреи рышьақәыргылара шалшо.
Олимпиатә емблемаҟны хә-гьежьык еилаҵоуп: ажәҩангәыԥшшәы, аҩежь, аиқәаҵәа, ашьацԥштәы, аҟаԥшь.
Иарбантәылазаалак абираҟ абарҭ аԥштәқәа руакы амоуп.
Раԥхьаӡакәны – Олимпиатә хәмаррақәа мҩаԥган Ажәытә Еллиин тәыла 776 ш. ҳера ҟалаанӡа.
Уи есышьышықәса анцәа Зевс ихьӡала Олимпиа имҩаԥыргоз афестиваль иахәҭакны иалан.
Ари спорттә ныҳәа дуӡӡан. Уи еиднакылон ақәԥареи, аиԥхныҩлареи, ҽыуардынла, нышьла аисареи уҳәа ахәмаррақәа.
Ахәмаррақәа рахь ахацәа ракәын инарышьҭуаз, аҳәса уи аҽалархәреиԥш, ахәаԥшрагьы азин рымаӡамызт.
Раԥхьаӡатәи Олимпиатә хәмаррақәа мҩаԥган 1890 ш. Афина.
Анаҩс, урҭ еиҭадырҿыцит Лондан, аҩбатәи Адунеизегьтәи аибашьра ашьҭахь.
Уи инаркны Олимпиатә хәмаррақәа есԥшьышықәса иеиуеиԥшым атәылақәа рҿы имҩаԥыргоит.
Ажәытә аеллинқәа ирымаӡамызт аӡынтә спорттә хәмаррақәа.
1924 ш. рзоуп Франциа Аӡынтәи Олимпиатә хәмаррақәа анымҩаԥгаз.
Уажәы уи иааиԥмырҟьаӡакәа имҩаԥысуеит.
Аҿар рзы
Аҿар амҩа иаша ылырхрц азы, ацәгьеи абзиеи реилыргараҿы, хымԥада, иааӡатәуп, ацхыраара рыҭатәуп, ирыдгылатәуп.
Ҳәарада, урҭ хаҭа-хаҭалеиԥш, иааидкыланы ироууа аихьӡарақәа ҳҳәынҭқарра аизҳазыӷьара алзыршо ак акәны иҟалоит.
Уи азы мҩақәас, хырхарҭас иҟоуп раԥхьа инаргыланы, аԥсадгьыл абзиабара, агәбылра рылааӡара; аекстремизм аҿагылара, адинтә еибачҳара; акриминалтә нормақәа рнымшәара; агәабзиарачаԥара алзыршо аԥсҭазаара апропаганда азура; насгьы, хымԥада, адырреи аҵараиуреи ркульт ашьақәыргылара.
Иахьатәи адунеи аҿы адырра иамоу абсолиуттә ҵакы азгәаҭаны, иҳәатәуп, аҳәынҭқарра аизҳазыӷьара алзыршо раԥхьа иргыланы, аԥсҭазаара аганқәа зегьы рҿы иҿыцу атехнологиақәа рыҵамхара, урҭ рыҽрықәыршәара шакәу.
Абас иҟоу ауаажәларрақәа роуп иҭышәынтәалоу, ихьыԥшымкәаны иҟоуҵәҟьоу.
Абас иҟоу ауаажәларрақәа хра злоу ақәнагақәа ныҟәыргоит: ламысла ахӡыргара рымоуп, адырра ԥыжәара арҭоит.
Иаԥсоу ралхраан раԥхьа иргылатәуп рҿиаратәла аус азнеира зылшо, аҳәынҭқарра аргылараҿы хәарҭара злоу.
Аихьӡара змоу ҳәа иԥхьаӡоу атәылақәа, ихәыҷы-иду, ахы инаркны абри амҩала иалагон.
Аҿар ԥсабарала ахьыԥшымра, ахԥышәара, ахгәаҭара иашьҭоуп...
Ус адагьы зхатә хәыцра змоу, иеиуеиԥшым аҭагылазаашьақәа раан агәаӷьра злоу, зхы иақәиҭу атәылауаа рышьақәыргылара залшаӡом.
Даара хшыҩзышьҭра аҭатәуп аҿар апатриотизм рылааӡара аус.
Ҳара ҳҿар апатриотизмра рылаӡам ҳҳәартә иҟаӡам.
Иаҳгәаламшәои, 18–25 шықәса зхыҵуаз аҿар роуп, ргәы еиҭамсӡакәа, аџьынтәылатә аибашьраҿы зысадгьыл ахьчаразы хацәынмырха игылаз, уи ашьҭахь – 1998, 2001, 2008 шықәсқәа раангьы рҽыԥхьарымкӡеит.
Аха апатриотизм аԥсадгьыл азы ахамеигӡара мацароуп ҳәа иеилкаатәӡам.
Апатриотизм – ҳажәлар шәышықәсала иаарго акультура мырӡкәа ԥхьаҟа агароуп.
Уи – ахатәы бызшәа адырра, абзиабара, ахӡыӡаара, зеиӷьыҟам ҳҵасқәа ҳаҭыр рықәҵароуп, рмырӡроуп.
Аха зегьы ирыцку – ҳтәыла егьырҭ атәылақәа ирыҵамхо, аҳаҭыр камҳартә еиԥш ахӡыӡаароуп.
Ақәра, аҭеиҭыԥш
Аҭеиҭыԥш: аԥшӡара
Шаҟа аҵанакуазеи шәара шәзы шәҭеиҭыԥш.
Дызусзҭзаалак аҭеиҭыԥш бзиа имазарц иҭахуп, аха уи иаанагома аԥшӡақәа есқьынгьы еиҳа насыԥ рымоуп ҳәа?
Иуадаҩзар ҟалап, иаҳҳәап, аԥҳәыс дыԥшӡаҵәҟьазар, избанзар усҟан хацәақәак шәыхәаԥшра еиҳа иеиӷьаршьозар ҟалап, шәацәажәара аасҭа.
Урҭ еиҳарак асахьеиԥш ишәыхәаԥшуеит, уаҩԥсык иаҳасабала акәымкәа.
Иҟоуп иара убас даҽа џьоукы, даара иԥшӡақәаҵәҟьоу аҳәса ԥшӡақәеи ахацәеи гаӡазар ауеит ҳәа згәы иаанаго.
Урҭ уамак улахь имааиуа ауаа роуп иҟәышқәоу ҳәа ргәы иаанагоит.
Даҽаганкахьала, аӡәгьы иҭахӡам иԥшра ҿаасҭазарц, уаҩы дзиҿамԥшуа, улахьгьы дмааиуа, мамзаргьы лассы иухашҭуа ахаҿсахьа имазар.
Игәгку ауаҩы – ауаҩ беиа диҩызоуп: уи анасыԥ аԥшаараҿы ихәоит, аха ари есқьынгьы аразҟы бзиа унаҭаӡом.
Убри аҟнытә иеиӷьзар ҟалап, аинтерес зҵоу уаҩны ушыҟалаша уазхәыцлар.
Избанзар аинтересс зҵоу ауаа рхы-рҿгьы гәкуп, зхаҿсахьа гәку ауаа есқьынгьы иргәаԥхоит.
«Шаҟа ухыҵуеи?»
Ари азҵаара аҭак аҟаҵара мариоуп: «16 шықәса», «20 шықәса», «55 шықәса».
Аха аӡә иӡбахә ианалацәажәо, «иқәыԥшу» мамзаргьы «зуаҩыбжарахь инеихьоу, мамзаргьы «зықәра зфахьоу», уи заҟа ихыҵуеи?
Уи аилкаара уадаҩуп, избанзар арҭ ажәақәа еиуеиԥшым ауаа рзы еиуеиԥшым аҵакы рымоуп.
Аха арахь иаҵанакӡом «тинеиджер» ззырҳәо.
Урҭ ихбыџу роуп.
Дара рықәра жәаха инаркны зеижәынӡа аҵанакуеит.
Даҽакала иаҳҳәозар, ақәра аазырԥшуа англыз ажәақәа рҿы иҟоуп ацыра.
Англыз бызшәаҿы ақәра аазырԥшуа ажәақәа инықәырԥшшәа иаадырԥшуеит.
Ианбаҟәыҵуеи, иаҳҳәап, аԥшқа изы «дыԥшқоуп» ҳәа аҳәара, «дхәыҷуп» ҳәа иаҳәара ианбалаго?
Аҷқәын хәыҷы данбарԥысхои, аӡӷаб хәыҷы данбаҭыԥҳахои?
Иқәрабжаҟны данбанеиуеи ауаҩы?
Ианбаҳәо ари ауаҩы дбыргуп ҳәа, дажәуп ҳәа мҳәакәа.
Ауаҩы изҳаит ҳәа анбаизаҳҳәо?
Тәылақәак рҿы иаагозар, Британиа ду, Франциа, Еиду Аштатқәа рҿы, ауаҩы изҳаит ҳәа ирыԥхьаӡоит, ибжьы иҭииртә даныҟала.
Абри акәҵәҟьоума ахәыҷи зықәра наӡази еиҩдыраашьас ирымоу?
Азҵаарақәа рҭак зны-зынла Шәара шаҟа шәхыҵуа иаҿшәырԥшуеит, уи Шәара шәықәра иахьыԥшуп.
Ирҳәоит, иажәу – уи уара жәашықәса иуеиҳабу иоуп ҳәа.
Уара 15 шықәса зхыҵуа арԥысзар, усҟан, 25 шықәса зхыҵуа дажәуп ҳәа иуԥхьаӡоит.
30 шықәса анухыҵуа 40 шықәса зхыҵуа дажәушәа угәы иабоит.
Шәара 70 шықәса шәхыҵуазар, 80 шықәса зхыҵуа дажәуп ҳәа шәгәы иаанагар алшоит.
Аҵыхәтәантәи аҭҵаарақәа иаҳдырбеит ауаҩы ибжараҟны данбанеиуеи ҳәа ауаа ианрызҵаауаз, 20 шықәса маҷк инахысхьаз «35 шықәса инаркны 50 - нӡа» ҳәа аҭак ҟарҵон.
30 шықәса зхыҵуаз аҭак ҟарҵон: «45 инаркны 60 – нӡа» ҳәа.
Жәашықәса рзы иеизааигәаӡаны аиҩызара анышьақәгыло ауп, аха уи аҷкәыни аӡӷаби рыбжьара акәӡам.
Жәашықәса рзы иеизааигәаӡаны аиҩызара анышьақәгыло ауп, аха уи аҷкәыни аӡӷаби рыбжьара акәӡам.
Иара убас абри ақәразы иалкааны џьоукы ма гәыԥқәак рыбжьара ҷыдала аиҩызара шьақәгылоит.
Жәашықәса зхыҵуа ахәыҷы, шамахамзар, иҭаацәеи иареи реизыҟазаашьа бзиоуп, иеинаалоит, аха убасҟан иҭахуп ихала иҟазааразы еиҳа аамҭа.
Абри ақәразы иҟыбаҩ ахы цәырнаго иалагит.
Ҩажәа шықәса рзы ИАА рҿеиԥш иара ҳара ҳаҿгьы аҭыԥҳацәа аҭаацәара иалалоит.
Ҩажәа шықәса рзы ауаҩытәыҩса ихшыҩ даара ианыбзиоу ауп.
Ари ақәразы, иаҳҳәап, Даниа, Иапониа, Норвегиа, Швеицариа абжьыҭиразы азин рымоуп, ишыжәдыруеиԥш, 20 шықәса зхыҵуа ҳара ҳҟынгьы абжьыҭира азин имоуп.
Иапониа ари ақәра инаркноуп арыжтә аахәаразы азин анрымоу.
Аоптимистцәа 30 ҩажәижәаба – зегь раасҭа насыԥ зцу ақәра ҳәа иахәаԥшуеит, апессимистцәа аҿара нҵәеит, ииасит ҳәа ирыԥхьаӡоит.
Ари ақәразы уаанӡа, еиҳа шәанқәыԥшыз аасҭа шәцәеижь шәахылаԥшроуп.
Ҩажәашықәса зхыҵуа аҿар аҵх аԥҽра бзиа ирбозар, ҩажәижәаба рзы адырҩаҽны еиҳа иааԥсаны иҟалоит.
Англиа ари ақәра инаркны ауп аепископра аныҟало.
Ҩынҩажәа – ауаҩы “иқәрабжароуп”, аха ҩынҩажәа иахысыз аӡәгьы уи дақәшаҳаҭхар иҭахым иумҳәозар.
Боб Ҳоуп “шәыбжараҿы” шәышнеиз убоит шәықәра шәгәызианра аныԥшуа ианыҟала иҳәоит.
Аиашазы, ауаҩы ицәеижь ҩынҩажәашықәсазы иагхо иалагоит, нас дыԥсаанӡа ус иагхалоит.
Ҩынҩажәижәаба ажәытә ҩызцәа еиҳа иааигәахо иалагоит, аколлегацәеи аҭынхацәеи шәареи шәеизыҟазаашьа еиҳа иԥхахоит.
Ишырҳәо ала, ҩынҩажәижәаба рзы – шәбеизароуп.
Џьорџь Оруел иажәақәа рыла: “Ҩынҩажәижәаба рзы дызусҭзаалак иара иқәнагоу ахаҿы имоуп”.
Ауаа абласаркьақәа ныҟәырго иалагоит, насгьы фатәқәак ргьама ыӡуеит.
А?ас, ақьабз, аизыҟазаашьақәа
Асаси аԥшәмеи рыԥсшәеибыҳәара.
Аԥсуаа рҿы асас есқьынгьы пату иқәуп.
Асас дызҭааз аԥшәма “Бзиала шәаабеит!” ҳәаны диԥылоит.
Аԥшәма асас диԥылоит абарҭ ажәақәа рылагьы – “Шәымҩахыҵ, ҳаԥшәымазааит!”
Аԥсуа жәаԥҟа ишаҳәо еиԥш, “Асас быжь-насыԥк ицуп”, аԥсуаа асас анцәа иеиԥш ихәаԥшуеит.
Асас аԥшәма иахь ихы нарханы иҳәоит “Мшыбзиа!” ҳәа.
Аԥшәма, аҩнаҭа аиҳабы асас аҭак ииҭоит: “Бзиара убеит! Бзиала уаабеит!” ҳәа.
Аҩнаҭа аиҳабы инаҩс аҩнаҭа иалахәу зегьы аӡәаӡәала, еиҳабы-еиҵбыла асас аԥсшәа иарҳәоит.
Зықәрахь инеихьоу аҩнаҭа аԥшәмаԥҳәыс асас лнапы ыргьежьуа, ижәҩа дагәӡуеит.
Асас аҩныҟа данаарыԥхьо, аԥхьа аҩналара зуалу аҩнаҭа аԥшәма иоуп.
Уи ус шакәугьы, аԥшәмеи асаси рыбжьара есқьынгьы абас еиԥш иҟоу аицәажәарақәа мҩаԥысуеит: – Унеи, уххь згеит! – иҳәоит аԥшәма.
Иҟалома, уара уаԥшәымоуп! Уаԥхьа сышԥанеиуеи! – аҭак ҟаиҵоит асас.
Убри ашьҭахь аԥшәма, ишаԥу еиԥш, асас иаԥхьа днагыланы, егьырҭ аҩнаҭа иалахәугьы еибарԥшны, аҩны иныҩналоит.
“Аԥсуа етикет аочеркқәа рыҟнытә”.
Аԥсуа ҵасқәа ирыхҳәааны
Аԥсыуала ԥҳәыс даазгаз, ичара аҽны аӡәгьы димбо иҽиҵәахуан.
Аҭаца данаарго аҽны, амаҳә иҽыҵәахра аԥсуаа рыдагьы Кавказ иқәынхо ажәларқәа рҿы иҟоуп.
Аҭаацәара ҿыц ашьақәыргылара иадҳәалоуп, иахьа уажәраанӡагьы иҟоуп, аҭаца лабхәеи лабхәында еиҳабацәеи рҿаԥхьа лҿымҭра, лымтәара, лыкрымфара.
Амаҳәгьы ианхәеи иабхәеи рҿы акыраамҭа дцәажәомызт.
Иани, иаби, иеиҳабацәеи ишраҳауа иԥҳәыс лыхьӡ иҳәом.
Аиҳабацәа ишырбо ихшара драцәажәом, ирхәмаруам.
Аиҳабацәа рҿаԥхьа аҭацеи амаҳәи рцәырымҵра, рымцәажәара патуеиқәҵароуп ҳәа иахәаԥшуеит.
Забхәа иҿагыланы ицәажәо аҭаца дламысдоуп ҳәа дрыԥхьаӡоит.
“Аҵасқәеи, ақьабзқәеи, абиԥарақәеи реиқәҿыҭра” аҟнытә
Аԥсуаа рхылҵшьҭра
Аԥсуа жәлар рҳәамҭа
Адам хҩык аԥацәа иман: аиҳабы, агәыбжьанытә, аиҵбы.
Ҽнак Адам аҵла ашьапаҟны ашәшьыраҿы, ашьаршьаф иҽылаҳәаны дыцәан.
Аԥша ӷәӷәа асра иналаган, ишьаршьаф иқәнахит, ицәеи-жьи аанарԥшит.
Ус дҟьантазӡа дышиаз иԥеиҳабы дибан, аччара далагеит, иаб дихыччоит.
Адам дыԥхашьеит, аха дыцәазшәа ҟаиҵеит.
Убри аамҭазы иԥа агәыбжьанытәгьы дааит.
Уи ус, аарлаҳәа иччабжь аанкыланы дгылан.
Зегь рышьҭахь иԥеиҵбы дааит.
Аиҵбы иашьцәа дрылабжьо далагеит “шәызҿу закәузеи, шәаб шәышԥаихыччо” ҳәа.
Ашьаршьаф шьҭихын, иаб инаиқәиршәит.
Адам ари зегьы ибоит, иаҳауеит, аха жәак ақәҿимҭӡеит, имбозшәа, имаҳауазшәа ҟаиҵоит.
Уи ашьҭахь акыр шықәса ҵит.
Адам дажәит.
Иҿҳәара анааи, дыԥсуа даналага, иҷкәынцәа дрыԥхьеит.
Уара ула, – иҳәеит, иԥеиҳабы иахь, – ажәлар ду ҿиоит, рызҳауеит, рхыԥхьаӡара рацәаҩхоит, ижәлар дуны иҟалоит, иҟарҵо аусқәа хьӡырҳәаганы иҟалоит, амала шәгәы хьшәашәахоит, аӡәгьы гәхьаас дҟашәҵом, шәхы ада зегьы шәзеиԥшхоит.
Уара уҿынтәи, – иҳәеит Адам агәыбжьанытә иахь, – жәларык ҿиоит, урҭгьы рацәаҩхоит, адунеи зегьы шәеицырдыруа шәҟалоит.
Аха аӡәгьы шәыгәра имго, шәгәы наӡамкәа, шәыԥсы мҭәуа, абас жәларны шәҟалоит.
Уара, – иҳәеит, аиҵбы иахь, – уҟынтә ажәлар ҿиоит, урҭ усҵәҟьа ирацәаҩхаӡом, аха урҭ рыуаҩра, рысасдкылара, аиҳабы ҳаҭыр иқәҵара, рыламыс, рфырхаҵара ала адунеи аҿы иреиӷьӡоу ажәларқәа шәрывагылоит.
Амала, аамҭала шәышнеиуа шәҟазшьа бзиақәа шәцәыӡуа шәалагоит... Шәгәы шәҽаныз.
Ацәгьеи – абзиеи: атрадициеи ҳазҭагылоу аамҭеи
Аԥсуара асистемаҿы ацәгьеи абзиеи ирыҵаркуеит ауаатәыҩса рыԥсҭазаараҿы изынио ахҭыс хадақәа зегьы
“Ацәгьа” аԥсыҭбара иатәуп – аԥсра, аԥсхәра; абзиа – агәырӷьара.
Гәырӷьароуп аԥа иира, аҭаацәалалара, уи иацу аҵасқәа – ачара, амаҳә иаашьҭра, абхәараа раашьҭра
Аҭаацәаралалашьатә ҵасқәа. Ачара.
Аԥсуа етнологиа ианыԥшуеит аԥсуаа рыбзазазарҿы иҟоу аҭаацәаралалашьатә формақәа хԥа: амҵарсра, маӡала, аргама
Арԥызба игәаԥхаз аԥҳәызба мап ицәылкыр, дымҵаирсыр ауан, усҟан уи мчылаҵәҟьа дигон, иага лыҽлырххаргьы, ихала ма иҩызцәақәак ицырхырааны.
Амала, уи аԥҳәызба лымҵарсшьа дақәымшәар, мамзаргьы лҭаацәа ихьӡаны димырхыр, хьымӡӷын
Убри аҟнытә уи иҩныҟа дигомызт, акыр зылшоз ианшьак ма иҭынхак иахь дигон.
Ари аҵас акыдтәалара ахьӡуп.
Нас ачара аҽны аԥшәма ачара уны дишьҭуан.
Иҟоуп аԥҳәызба маӡала даныргозгьы – иахьагьы иҟоуп ари аҵас.
Аԥҳәызба маӡала дцон, лара ианылҭахыз, аха лҭаацәа анақәшаҳаҭмыз, мамзаргьы аҭаацәа рыԥҳа аргама лдәылжьра анрылымшоз.
Уаанӡеиԥш, иахьагьы арԥызбеи аԥҳәызбеи еигәаԥхеибашьаны рыԥсҭазаара еиларҵарц анырҭахха, насгьы урҭ рыгәҭакы рҭаацәагьы анақәшаҳату, аус аргамоуп.
Усҟан ԥҳәыс даазго ахаҵа ачара уны ԥҳәыс дшааиго еиԥш, ачара уны рыԥҳа дрышьҭуеит аԥҳәызба лҭаацәагьы.
Аха ачара аура аԥхьа ирыбжьоу ауаҩы ила ақьаӷьариа, аизҳәаҩ, ачара аҿҳәара, иаарго-инарго, шаҟаҩы нарышьҭуа, шаҟаҩы аарышьҭуа уҳәа маӡааргама иеибырҳәаша рымоуп.
Амала арҭ аусқәа иеибагараны иҟоу алахәӡам.
Аишьцәеи аиҳәшьцәеи реиканра
Шәара дшәымоума аиаҳәшьа ма аиашьа?
Сара аиашьа еиҵбы дсымоуп, уи бзиоуп ҳәа сгәы иаанагоит: иага уадаҩра сақәшәаргьы, сара есымша исыцхраауа ауаҩы дсымоуп.
Аха, аиҳәшьцәеи аишьцәеи рыбжьара лассы-лассы аихыбаареи аиканреи цәырҵуеит, уи аисрахь икылнагаргьы алшоит.
Ахәыҷы рацәа змоу аҭаацәа, шамахамзар, ари апроблема рызцәырҵуеит аҩбатәи ахшара данилакь.
Аимакқәа аишьцәеи аиҳәшьцәеи рыбжьара ицәырҵлоит абарҭ амзызқәа ирыхҟьаны: ахәыҷқәа зегьы рхаҭара аадырԥшырц иалагоит.
Урҭ рашьа ма раҳәшьа акала иреиӷьхар ҳәа ишәаны, иҵәахны ирымоу рбаҩхатәра цәырыргарц иашьҭалоит, еиҳа зҿлымҳара зырҭаша акы аԥшаара рҽазыркуеит.
Зны-зынла ахәыҷы игәы иаанагоит аҭаацәа иаҳәшьа ма иашьа еиҳа бзиа дырбоит ҳәа, урҭ еиҳа зҿлымҳара ирҭоит ҳәа.
Ахәыҷқәа ауадақәа, ахәмаргақәа уҳәа уб.егь. еимаркуеит.
Урҭ ргәы нибамырхаларц азы аҭаацәа иддырҵароуп: аицәажәашьа, аҳаҭыреиқәҵашьа, анажьшьа.
Аицәажәашьа.
Ахәыҷқәа ирҵароуп рыхшыҩ еизышьҭны аизыӡырҩышьа.
Аҭаацәа ирылахәу хаҭала аӡәы изҵаарақәа рылацәажәаразы аҭаацәа реизарақәа мҩаԥыргалар ҟалоит.
Ас еиԥш иҟоу аизарақәа рҿы аӡәгьы ибжьы шьҭимхыроуп, зегьы ргәаанагара рҳәартә еиԥш аҭагылазаашьа рымазароуп.
Аҳаҭыреиқәҵара. Аҭаацәа рхәыҷқәа иреилдыркаароуп, дара даҽаӡәы ишизыҟоу еиԥш даргьы ишырзыҟало.
Ҳаҭыр еиқәызҵо, еиҳа ауаа рнаалашьа иақәшәоит, имҽыӷқәоу, зхада аӡәгьы дзымбо раасҭа.
Ахәыҷқәа ауаа ҳаҭыр зрықәҵатәу еиҳа иеиӷьны реилыркааразы аҭаацәа рыԥсҭазаараҟнытә аҿырԥштәқәа иааргар рылшоит.
Анажьра. Шәхәыҷы ибзианы идыруазароуп, иара деиҳабызар ма деиҵбызар, егьырҭ ахәыҷқәа раасҭа еиҳа даузар ма дкьаҿзар, уи азы аҭаацәа еиҳа далкааны дырбо ишыҟамло.
Уи ахәыҷы иеиликаарц азы аамҭа рацәани иаҭахуп, аџьабаа батәуп, аха уи аҭаацәарақәа зегьы рзы акраҵанакуеит.
Аҭаацәараҿы аимак аилыргараан ахәыҷы иҿы амц умҳәароуп, ииашаны уизныҟәароуп, насгьы аӡәгьы игәы нумырхароуп.
Аҭаацәараҿы ани аби рымч еиҳазароуп, рҳәатәы наӡароуп.
Аха аҭаацәа амчра роууеит, ахәыҷқәа рыгәра рго ианыҟоу.
Шәхәыҷы шәыгәра имгозар, уи хымԥада ашәареи ацәымӷреи изцәырҵуеит.
Аихшьаала ҟаҵо, иуҳәар ауеит, ахәыҷқәа реиҿырԥшра ҟалаӡом.
Дара зегьы хаз-хазы иуникалтәуп, урҭ убасҵәҟьа хаз-хазы ирызнеитәуп.
Ахәыҷқәа рааӡара – ҭакԥхықәра дуӡӡоуп, аха уи ацәшәара аҭахӡам.
Иҟашәҵаша шәгәы ишәыҵанаҳәалоит есқьынгьы.
Аиаҳәшьа, ма аиашьа дызмоу, ахаан дзаҵәӡам.
Аамҭа-аамҭала ахәыҷқәа аимак роулоит, аха уи џьашьатәӡам.
Ихадараны иҟоу, рыԥсы ҭанаҵы ирзааигәоу ауаҩы дрымазаауеит.
Аҭаацәаратә еизыҟазаашьақәа
Ишԥеилышәкаауеи шәара ажәа “аҭаацәара” аҵакы? Как вы понимаете значение слова «семья»? Раԥхьа иргыланы, аҭаацәара – ари џьарак иеицынхо аҭаацәеи ахшареи роуп.
Аха иара убас, иаҳхаҳмыршҭыроуп аҭаацәара иалахәу рыбжьара иҟоу аизыҟазаашьақәа рсистема акырӡа иуадаҩны ишеибарку.
Убри аҟнытә аҭаацәараҿы аизыҟазаашьақәа есқьынгьы ҳара ишаҳҭаху ишьақәгылаӡом.
Ианбалалои ауаа аҭаацәара, шаҟа шықәса рзы иаԥырҵои?
Ари азҵаара аҭак абас ауп ҳәа иаахҵәаны аҳәара уадаҩуп.
18, 19, 20 ашәышықәсақәа рзы ауаа 18, зны-зынла 16 шықәсагьы шырхыҵуаз аҭаацәара иалалон.
Аҭыԥҳа 23 шықәса рынахыс аҭаацәара даламлазар, дҭыџьҳауп рҳәон.
Ари, шамахамзар, хҩык инареиҳаны ахшара ахьыҟаз аҭаацәарақәа рзы рыцҳараны иҟалар алшон, избанзар аԥҳа аразҟы бзиа анлоу, уи илыман-илыхӡын, лҭаацәагьы дрыцхраартә дҟалон.
Аҭыԥҳа ас заа дышцозгьы, аҩнра ныҟәылгартә лыхшара лааӡартә дыҟан.
Усҟантәи аамҭазы иҟаз акультура, аҵас ақьабз ибзианы ианыԥшуеит аҩажәатәи ашәышықәсазтәи аԥсуа проза, иаҳҳәап: Д. Гәлиа, С. Ҷанба, И.Папасқьыр, М.Аҳашба, Ё. Дарсалиа, иара убас иахьатәи ашәҟәыҩҩцәа Б.Шьынқәба, А.Џьениа, А. Гәогәуа, Џь. Аҳәба уҳәа рҩымҭақәа.
Аха аамҭа аҽаԥсахуеит, ауаа рыԥсҭазаашьеиԥш, рынхашьарынҵышьагьы.
Иахьа аҭаацәалалра азҵаара даҽакала ҳахәаԥшуа ҳалагеит.
Лассы ласс аҭаацәара иалало иалагеит 20 ш. инадыркны 30 шықәсанӡа, аха раԥхьа акариера ҟарҵоит, нас ауп аҳәса анаарго ма хаҵа ианцо.
Уи, еиҳарак, 30 шықәса рынахыс ауп.
Ари зыхҟьо, раԥхьа инаргыланы, аҵареи аҭаацәаратә ԥсҭазаареи реилагӡара ахьыуадаҩу.
Аха аҵара умамзар, иааиԥмырҟьаӡакәа аусурҭа бзиагьы узыԥшааӡом.
Убри аҟнытә иреиҳау аҵараиурҭа уалгароуп, аха уи уаналго 22–24 шықәса ухыҵуеит.
Нас ауалафахәы бзиа змоу аусурҭа уашьҭалоит, ари 3–5 шықәса уцәагоит.
Шьҭа иеилышәкааит ҳәа сгәы иаанагоит, 21 ашәышықәсазы ауаа аҭаацәалалара изахымыццакуа.
Ари адагьы, ажәытә ҭаацәарақәеи иахьатәи аҭаацәарақәеи злеиԥшым даҽакы ыҟоуп.
Ҳара ҳаамҭазы иуадаҩуп аԥшаара х-абиԥарак рыҩныҵҟа иеиҿымҵӡакәа иахьеицынхо.
Ажәытә ус иҟан, аԥа аб иҩны ддәылҵны хазынхара ҳәа дцаӡомызт.
Шьҭа, шамахамзар, аҿарацәа аҭаацәа анаԥырҵа, аиҳабацәа ирҿыҵны хазы инхоит.
Ари, ҳәарада, аиҳабацәа иргәаԥхаӡом.
А*сны аҭоурых
Ижәытәӡатәиу Аԥсны
Аԥсны аҭоурых азқьышықәсақәа иргәылсны иаауеит.
Аратәи адгьыл ԥсылақәа рҟны ауаа ақәынхара иалагеит 35 нызықь шықәса уажәаԥхьа, ихьшәоу апалеолит аамҭазы.
Иахьазы идыруп ҳ.ҟ. XII-VII -тәи азқьышықәсақәа ирыҵаркуа амезолит аамҭазтәи ауаа рынхарҭақәа.
Усҟан ауаа аҳаԥқәа рҿы инхон, аӡиасқәа иахьырзааигәаз анхарҭа ҭыԥқәа алырхуан, амазеиҟәшәара иаҿын аԥсыӡ ркуан.
Ари азы шаҳаҭра руеит рынхарҭақәа ахьыҟаз аҭыԥқәа рҿы ирыԥшааз аџыққәеи аԥсыӡ абаҩқәеи.
Анеолит аамҭазы, VI-IV-тәи азқьышықәсақәа ҳера ҟалаанӡа, ицәырҵуеит анышәаԥшь иалху раԥхьаӡатәи ачысмаҭәа ауаҩы инапала иргылаз раԥхьатәи анхарҭақәа.
Иара усҟан ауп ауаа рынхарҭақәа рыргылареи, аԥстәқәа анапы аршьцылара ианалагазгьы.
III-IV-тәи азқьышықәсақәа рхыркәшамҭаз Аԥсны иқәынхоз ауаа аиха рхы иадырхәо иалагахьан, раԥхьа абҩа уи анаҩс – аџьаз.
III азқьышықәса анҵәамҭазы II-тәи алагамҭазы адольментә культура цәырҵит.
Ахаҳә иалхыз аҳаҭгәынқәа – адольменқәа – иахьанӡагьы иеиқәханы иҟоуп, Аԥсны ахьынӡанаӡааӡо иаҳԥылоит.
Еиҳа ирацәоуп урҭ Оҭҳара ақыҭаҿы, Гәдоуҭа араион, уа иԥшаан 15 дольмен, 60 инаркны 110 тонн рҟынӡа зыкапан наӡо аҳаҭгәынқәа.
Ихьшәоу аџьаз аамҭахь иаҵанакуа аҳаҭгәынқәа рҿы археологцәа ирыԥшааит аџьаз иалху аихақәа, иеиуеиԥшым арԥшӡагақәа, акерамика.
Раԥхьатәи ақалақьқәа
Ҳера ҟалаанӡа VIII-тәи ашәышықәсазы аԥсуаа рхылҵшьҭрақәа ахьықәынхоз Амшын Еиқәа аҿықә рнапахьы иаарго иалагеит Еллинтәылантәи иааз амшынуаа.
Ҳера ҟалаанӡа иахьҭынчраз, иахьыманшәалаз арҳәырақәа рыҟны VI-I ашәышықәсақәа рзы урҭ ршьапы ркит раԥхьаӡатәи ақалақьқәа: Диоскуриа - иахьатәи Аҟәа, Питиунт - Пицунда, Триглит - Гагра, Гиуенос - Очамчыра, уб. егь.
Хара имгакәа ақалақь-колониақәа амшынеиқәа аԥшаҳәа акультуратә - ҭоурыхтә центрқәаны иҟалеит, иеиуеиԥшым анапҟазарақәа цәырҵит, ахәаахәҭра ду мҩаԥысуа иалагеит.
Аеллинцәа Диоскуриада ахьдыргылаз аҭыԥ Аҟәа ҳәа жәытә хьӡны иаман.
Аҭыԥантәи атопоним ажәытәра атәы аҳәоит иара убас ҳера ҟалаанӡа 90-80-тәи ашықәсқәа раан иҟаҵаз ахьтәы ԥара ҿырпы иану аҩыра «Акои» - Аҟуа.
Дара фракиитәи аҳ Лисимах истатерқәа ирҿырԥшны ичаԥан.
Уи адагьы иахьа Аҟәа азааигәара иҟоу Баграт иаҳҭынра уаанӡа Агәа - Аҟәа - аҳҭынра ҳәа иашьҭан.
Ҳера ҟалаанӡа VI–V-тәи ашәышықәсақәа рзы еизыҟазаашьақәа иеидыркылоз аеллинцәеи аҭыԥантәи ауааԥсыреи рынхарҭа ҭыԥқәа хаз-хазы иҟан, аха ахәаахәҭратә ракәын иеидызкылоз.
Аха ишнеиуаз аеллинтә епохаан, еиҳаракгьы ҳера ҟалаанӡа IV–II-тәи ашәышықәсақәа раан, Диоскуриада иаланхоз ауааԥсыра еилаӡҩаны, аеллинтә - аҭыԥантәи ауааԥсыра ҳәа иҟалеит.
Аурымцәа аеллинцәа рҭыԥан Аԥсныҟа иааит ҳара ҳера I-тәи ашәышықәсазы аурым император Август Октавиан ихаан, ара иагьаангылеит.
Усҟан Диоскуриада ахьӡ ԥсахын Себастополис ҳәа.
Ари иҿыцу, Аҟәа аурымтә-византиатәи аҭоурых алагамҭа акәын.
Уи ҳ.ҳ. VII-тәи ашәышықәсанӡа инаӡеит.
Аԥсуа ҳәынҭқарра
VIII-тәи ашәышықәса анҵәамҭазы аԥсуааи адыгақәеи рхылҵшьҭрақәа ахьықәынхоз Аԥсны ишьақәгылеит адыгақәеи аԥсуааи рхылҵшьҭрақәа ахьықәынхоз, заатәи афеодалтә ҳәынҭқарра – Аԥсуа аҳра.
Аҳра аҳәаақәа наӡон иахьатәи Ҭҟәаԥс инаркны Сурамтәи ашьхахыҵырҭанӡа.
XI-тәи ашәышықәсазтәи Қырҭтәылатәи ашықәснҵамҭаҿы ари аҭоурыхтә хҭыс абас иарбоуп: «Аеллинцәа рымч анкаԥса, Аԥсны аҳра азызуаз Леуан аҩбатәи урҭ дрыцрыҵит - уаанӡа аҳра зуаз Леуан иаҳәшьаԥа иакәын.
Ари Леуан аҩбатәи аҳазарцәа раҳ иԥҳа лԥа иакәын, убри аҟнытә ианшьцәа аҳазарцәа рымч ихы иархәаны, аеллинцәа дрыцрыҵын, Аԥсны инапаҟны иааганы, аԥсуа раҳ, аԥсҳа хәа ахьӡ шьҭихит.
Аԥсуа аҳра усҟангьы «жәларбжьаратәи азхаҵара» аиухьан, аԥсҳа Леуан Аԥсны аҳҭнықалақь Анаҟәаԥиантәи Қәҭешьҟа ииаигеит.
Аԥсуа аҳра ахьынӡаҟаз аекономкиа, акультура бзианы иҿион, идыргылон аныхабаақәа, аханқәа, архитектуратә ансамбльқәа.
Аԥсуа аҳра 200 шықәса анҵыра аман, уи каҳауа иалагеит ахшара дызмамыз аҳ Феодоси Алашә иԥсҭазаара даналҵ ашьҭахь.
Аԥсны аҳреи Ҭырқәтәылеи
XV-тәи ашәышықәса аҩбатәи азбжазы аҭырқәцәа Константинополь анырга ашьҭахь, дук мырҵыкәа Аԥсны иӡхыҵит аҭырқәа флот.
Уи анаҩс хара имгакәа агенуезцәа амшын еиқәа аԥшаҳәа аанрыжьит.
Усҟан Аԥсны аҳра руан аԥсуа ҭауадцәа Чачаа - Шервашиӡе - урҭ агыруа феодалцәа рхьыԥшымра иацәцарц рҭахын.
Абри азы аԥсуааи агырцәеи 30 шықәса еибашьуан.
Аибашьра анеилга, аԥсуааи ақарҭвелцәеи аӡиас Егры ҳәаас ирыбжьарҵеит, абар шьҭа 300 шықәса ирықәуп ари аҳәаа ԥсахрада иҟоуижьҭеи.
XVII-тәи ашәышықәсаз аҭырқәцәа мшынла Севастполис иакәшеит.
Аԥсуа ҭауадцәа аҭырқәцәа ашәахтә рызшәара иақәшаҳаҭхар акәхеит.
Аԥсуа афеодалцәа аҭырқәцәа ашәахтә рызшәара иақәшаҳаҭхар акәхеит.
1634 шықәсазы аҭырқәа десант Кәыдры ашыцәа азааигәара иӡхыҵын, ари аҭыԥ дырҳәит, ирыблит, аҭыԥантәи афеодалцәа ашәахтәқәа рықәырҵеит.
1724 шықәсазы аҭырқәцәа Севастополис аҿықәан абаа дыргылеит, иагьахьӡырҵеит Сухум-кале.
Иара ақалақь ахаҭагьы ус ахьыӡхеит.
Аԥсни Османтәи аимпериеи политикалеи економикалеи реимадара иахҟьаны Аԥсны аԥсылманра алаҵәо иалагеит.
XVIII-тәи ашәышықәса анҵәамҭа инаркны, Қьалышьбеи Чачба аҳра аниуаз Аԥсуа аҳра ҩаԥхьа аҽарӷәӷәо иалагеит, уи афлот ала Анапеи Баҭыми рыбжьара Амшын Еиқәа аҿықә иахылаԥшуан.
Амҳаџьырреи аԥсуаа «ахара» рыдҵареи
1866 шықәсазы Лыхны ақыҭан иҵысыз ақәгылара Аҟәанӡа инаӡеит.
Жәлар ргәынамӡара ихадоу мзызс иаиуит Урыстәыла анхацәа рреформа атәратә реформа анагӡаразы излагаз аҽазырхиарақәа.
Урыстәылеи, Қырҭтәылеи, Гыртәылеи рыҟнеиԥш Аԥсны аҩныҵҟа атәратә еизыҟазаашьақәа ыҟамызт, Урыстәылатәи ачиновникцәа ари гәаармыгӡаӡеит.
Аԥсуа жәлар рықәгылара аныршьаҽ ашьҭахь, арепресиақәа ирылагеит аԥсуаа зегьы рабџьар рымырхит, рҟамақәагьы нарыдкыланы.
Ақәгыларақәа ирылахәыз ауаа Аҩадеи Сибраҟеи ахьҭа бааԥс ахьыҟаз аҭыԥқәа рахь идәықәырҵеит.
Ақәгыларақәа ирылахәыз ауаа Аҩадеи Сибраҟеи ахьҭа бааԥс ахьыҟаз аҭыԥқәа рахь иахыргеит.
1867 шықәса мшаԥымзеи лаҵарамзеи рыбжьара Ҭырқәтәылаҟа ихҵәаны ицар акәхеит 20 нызықьҩык раҟара аԥсуаа.
1877–1878 шықәсазтәи Аурыс-аҭырқәа еибашьраан аԥсуаа аҭырқәцәа иахьрыдгылаз азы аполитикатә репрессиақәа еиҭахацдыркит.
Аԥсуа жәлар ахара рыдҵаны, Урыстәыла хара иҟаз агәуберниақәа рахь иахыргон.
1877 шықәсазы ауааԥсыра мчыла Ҭырқәтәылаҟа ианахыргоз, амҳаџьырра еиҳа амҽхак ҭбааны имҩаԥысит: рыԥсадгьыл аанрыжьыр акәхеит еиҭа 50 нызқьҩык аԥсуаа.
Шамахамзар, атәыла ҭацәит.
Аха хара имгакәа, арахь иааганы индырхо иалагеит егьырҭ амилаҭқәа рхаҭарнакцәа, еиҳаракгьы ақырҭцәа - агырцәа - иара убас аурысцәа, аеллинцәа, аерманцәа, аболгарцәа, аестонцәа, анемеццәа.
1866 шықәсазы Аԥсны ауааԥсыра зегьы рҟынтә аԥсуаа 85,7% ыҟазҭгьы, 1897 шықәсазы 55,3% роуп иаанхаз.
Аԥсны Аџьынџьтәылатә еибашьра
Нанҳәамза 14, 1992 шықәсазы Қырҭтәыла Аԥсны иақәлеит.
Қырҭтәыла ар – авиациа, акәылӡтәы техника, артиллериа уҳәа рыцырхырааны Аԥсны иалалеит, ахәҭакгьы ааныркылеит.
Аԥсны иқәынхоз ажәларқәа рнырҵәара адагьы, ара имҩаԥысуан акультуратә геноцид аполитикагьы.
Иблын аԥсуа жәлар рҭоурыхтә, ркультуратә баҟақәа, иӡит хра змаз аҭоурыхтә документқәа, алингвистикатә материалқәа, зыда ыҟам ашәҟәқәа, анапылаҩырақәа.
Цәыббрамза 30, 1993 шықәсазы Аԥсны ахи-аҵыхәеи ахы иақәиҭтәын.
нызқьҩык рҟынӡа аҵеицәа Аԥсны ахақәиҭреи ахьыԥшымреи рхы ақәырҵеит.
Аԥсуаа ирывагыланы иеибашьуан Нхыҵ Кавказынтәи аиашьаратә жәларқәа, аурысцәа, аерманқәа, егьырҭ амилаҭқәа рхаҭарнакцәа.
Аԥсны ақьырсианра
Аԥсны изааӡаны ақьырсианра аларҵәара иахьалагаз атәылақәа ирылаԥхьаӡоуп.
Қь. И. инаркны I ашәышықәсазы Қьырса иҵаҩцәа – ацқьацәа Андреи Аԥхьанаԥхьеи, Симон Канатәи, 70-ҩык рыҟнытә ацҳаражәҳәаҩ Матфии ақьырсианра аларҵәаразы Аԥсныҟа иааит.
Ҩ-нызқь шықәса рыҩныҵҟала иҟан ақьырсианра ашьҭыҵрагьы акаҳарагьы, ақьырсианра иадгылаз аадырбуамызт амчра Римаа рнапаҿы ианыҟаз еиԥш, Ҭырқәтәыла аҳра анауаз, иара убас асоветтә аамҭазгьы.
Аха убас ишыҟазгьы, ақьырсианреиԥш ара даҽа динк аднакылартә иҟамлеит.
Раԥхьатәи ақьырсиантә уаажәларра шьақәгылеит IV ашәышықәсазы Питиунт ақ. – иахьатәи Пицунда.
Ара зегь раасҭа ижәытәӡатәу ақьырсиантә ныхабаақәа гылоуп.
Аԥсны иахьагьы иеиқәханы иҟоуп иуадаҩыз аамҭақәа раангьы анцәамаҵзура ахьымҩаԥысуаз аныхақәа.
Убас, Елыртәи аныхаҿы анцәамаҵзура мҩаԥысуан асовет аамҭазгьы.
Ари аныха иахьагьы еиҳа изҭаауа аныхақәа ируакуп.
Лыхны ақыҭан иҟоуп Анцәадзыхшаз Лылацәеиқәыԥсара ахьӡала иргылоу аныхабаа.
Иара Кавказ Амшынеиқәа аҿықә аҟны аԥхьатәи аԥшра зманы иеиқәхаз, акыц хыб змоу ныхабаауп.
XIX ашә. Афон Ҿыц иргылан Аԥсны анҭыҵгьы иеицырдыруа иҟалаз амонастыртә комплекс.
Зынӡа Аԥсны 160 ныхабаа ргылоуп, иахьа ақьырсиануаа зҭаауа 16 ныха рашәқәа аартуп.
Аԥсны заатәи ақьырсианра
Аныхатә шәҟәҩыра излаҳәо ала, ҳера ҟалаанӡа 55-тәи ашықәсазы ақьырсианра аларҵәаразы Аԥсныҟа иааит Иаса Қьырса иҵаҩцәа – апостолцәа Симон Канатәии Андреи Аԥхьанаԥхьеи.
Симон Канатәи Ԥсырӡха аӡиас ахықәан ааӡаб ихганы аԥсра идикылеит, иара уа анышә дагьамадоуп.
Ашьҭахь уи аҭыԥ аҟны аныхабаа ргылоуп.
Аԥсны ақьырсианра динк аҳасабала иалало иалагеит иара убас ақалақьқәа Питиунт, Себастополис, Зиганис - Очамчыра араион иахыргаз аурым солдатцәа ирыцны.
Урҭ ирылан ҳқьырсианцәоуп зхы зыԥхьаӡозгьы.
IV-тәи ашәышықәса алагамҭазы Питиунт ишьақәгылеит Кавказ зегь реиҳа ижәытәтәиу ақьырсиантә еилазаара.
325 шықәсазы Питиунттәи аепископ Стратофил Никеиа имҩаԥысуаз 1-тәи Адунеизегьтәи аизара ду далахәын.
Уи ихьӡ арбоуп ари Аизара ду аҟнытә иеиқәхаз асиақәа зегьы рҿы.
IV ашә. инаркны – VII ашә - нӡа. Пицунда аныхабаақәа быжьба ргылан – изааӡоу Аԥсны ақьырсиан ныхақәа.
V ашә. Себастополис - иахь. Аҟәа - даҽа қьырсианктә еилазаарак аԥҵан, аепископ Керкони дахагылан, уи IV Адунеизегьтәи Аизара ду далахәын.
Византиатәи аимператор Иустиниан ихьыԥшым Абазгиатәи аепархиа аԥҵара далахәын, уи акафедра Себастополисе - иахь. Аҟәа - иҟан.
VI–VII ашә. рзы Абазгиатәи аепархиа иаҵанакуан аепископтә кафедрақәа: Цандрыԥшьтәи, Пицундатәи, Анаҟәаԥиатәи, Себастополтәи, Ҵабалтәи, Гиуеностәи - Очамчыратәи.
Архиепископ Абазгиатәи дышиашоу Архиепископ Константинополтәи диҵанакуан.
VIII-X ашә. Аԥсны ақьырсианра ашьҭыҵра иаамҭоуп.
Иреиӷьу аныхатә ргыларақәа зегьы ари аамҭа иаҵанакуеит.
Аныхақәа рыҟны анцәамаҵзура ҩ-бызшәак – аеллин бызшәеи аԥсуа бызшәеи рыла имҩаԥысуан.
Ацқьа Пантелеимон Иныхабаа
Афонҿыцтәи аԥшьаҭыԥи амонастыртә комплекси рыҩныҵҟа зегь раасҭа иҳараку ргылароуп Ацқьа ааӡабхгаҩ, ахәышәтәҩы Пантелеимон иныхабаа.
Иара 1888–1900 шықәсқәа рзы Н. Н. Никонов ипроект инақәыршәаны амонастыр ахылаԥшҩы аԥшьаҩы Иерон ицхыраарала иргылан.
Ахаҳәтә усура зегьы Трабзонынтә Аҟәаҟа нхара иааз Христофор Пуло напхгара зиҭоз аеллин ҟазацәа инарыгӡеит.
Никонов Афонҿыцтәи амонастыр апроект анышьақәиргылоз уи акомпозициаҿы XIX ашә. анҵәамҭеи XX ашә. алагамҭеи рхаантәи Урыстәылатәи аимпериа аныхатә архитектураҟны хархәара змаз византиаҿыцтәи астиль аформақәа ихы иархәеит.
Аныхабаа ашьапы акразы раԥхьатәи ахаҳә ашьҭаҵара ныҳәаҵас имҩаԥысит цәыббра 24, 1888 шықәсазы аимператор Алеқсандр III далархәны.
Аныхабаа аргылара мҩаԥысуан 12 шықәса, иагьыԥшьан цәыббра 29, 1900 шықәсазы.
Ара имҩаԥысуаз анцәамаҵзура зныкала иалахәзар рылшон ақьырсиан уаа х-нызқьҩык инареиҳаны.
Аԥсны Аҳәынҭқарра иахьа.
Абҵара 26 1994 шықәсазы Аԥсны Апарламент иаднакылеит Аконституциа ҿыц.
Раԥхьатәи Аҳәынҭқарра Ахадас далхын Аԥсны жәлар рԥыза Владислав Григори-иԥа Арӡынба.
1994 шықәса ԥхынҷкәын мза инаркны 1999 шықәса цәыббрамзанӡа Аԥсны жәлар аекономикатәи, аполитикатәи, аинформациатәи блокадақәа ирҭакын.
Аха аибашьра ашьҭахь иага уадаҩра ҟалазаргьы, атәылаҿы акультура, аекономика, аҵарадырра, акурорттә сфера уҳәа хәыҷы-хәыҷла аиҭаҿиара иалагеит.
1999 шықәса цәыббрамзазы Аԥсны жәлар зегьы азеиԥшжәлартә референдум аҟны атәыла ахақәиҭреи ахьыԥшымреи рзы рыбжьы рҭиит, уи инақәыршәаны аҳәынҭқарратә акт рыдыркылеит.
Нанҳәамза 26, 2008 шықәсазы Урыстәыла Ахада Дмитри Медведев Аԥсны ахьыԥшымра азхаҵаразы Аусԥҟа инапы аҵаиҩит.
2008 шықәсазы Аԥсны ахьыԥшымра азхарҵеит иара убас Никарагәуеи Венесуелеи, 2009 шықәсазы – Науру, 2011 шықәсазы – адгьылбжьахатә ҳәынҭқаррақәа Вануату, Тувалу.
Ажәлар рхы иақәиҭны ахатәҳәаақәҵаразы ирымоу азин инақәыршәаны, ҭоурыхла ишьақәгылаз ихьыԥшым, идемократиатәу, изинтәу ҳәынҭқарроуп.
Аԥсны аофициалтә хьӡы – Аԥсны ауп.
Аԥсны аҳҭнықалақь Аҟәа ауп.
Аԥсны аҵакырадгьыл 7 административтә раионк рыла еихшоуп: Гагратәи, Гәдоуҭатәи, Аҟәатәи, Гәылрыԥшьтәи, Очамчыратәи, Тҟәарчалтәи, Галтәи.
Аԥсны Аҳәынҭқарра ҳәынҭқарратә бызшәас иҟоуп аԥсуа бызшәа, аурыс бызшәа аԥсшәа инаваргыланы амилаҭқәа реилибакаара бызшәас иҟоуп.
Аԥсны иқәынхо аԥсуаа реиҳараҩӡак ақьырсиан динхаҵара ныҟәыргоит, иҟоуп иара убас аԥсылманреи акатолицизми ныҟәызгақәо атәылауааи атрадициатә қьабзқәа ирықәныҟәо аԥсуааи.
Ара иқәынхоит 242 286-ҩык ауааԥсыра.
Аԥсны ахархәара амоуп аурыс мааҭ.
Аԥсны ахи-аҵыхәеи, иааидкыланы азеиԥш ҵакыра – 8665 ԥшьыркца км ыҟоуп.
Мраҭашәарантә мрагыларанӡа –170 км, аладантә аҩаданӡа – 65 км.
Аҳәаақәа роура зынӡа – 600 км рҟынӡа инаӡоит.
Урҭ рыҟнытә 390 км – дгьылтә ҳәаауп, 210 км – мшынтә ҳәаауп.
Ара иҟоу ашьхақәа зегьы иреиҳауп Домбаи Ульген 4049 м.
Аԥсны аҵакырадгьыл ҳәаақәас иамоуп: ҩадантә – Кавказтәи Ашьхеибаркыра хада, ладантә – Амшын Еиқәа.
Мраҭашәарахьала, Аԥсны аӡиас Ҧсоу ала Урыстәылатәи Афедерациа иадуп, мрагыларахьала, аӡиас Егры ала Қырҭтәыла иадуп.
Аԥсны Аҳәынҭқарра Ахада
Аҳәынҭқарра Ахадас далхзар илшоит Аԥсны Аҳәынҭқарра атәылауаҩ, милаҭла иаԥсыуоу, ахы иақәиҭны аҳәынҭқарратә бызшәа зҳәо, 35 шықәса иреиҵам, 65 шықәса иреиҳам, алхратә зин змоу, 5 шықәса иааиԥмырҟьаӡакәа Аԥсны аҳәынҭқарраҿы инхо, алхрақәа раԥхьа мышкы налаҵаны..
Аҳәынҭқарра Ахада Аԥсны атәылауаа далырхуеит 5 шықәса ҿҳәарас иҭаны.
Хаҿык аҳәынҭқарра Ахадас дыҟазар алшоит ҩ-ҿҳәарак иреиҳамкәа.
Ахада Аҳәынҭқарра хыс дамоуп, Аконституциа хәдықәҵара азиуеит.
Аԥсны Аҳәынҭқарра Анагӡаратә мчра Аҳәынҭқарра Ахада инапаҵаҟа иҟоуп.
Аԥсны Аҳәынҭқарра Ахада Аԥсны Аҳәынҭқарра Арбџьармчқәа напхгара рзиуеит.
Аԥсны Ахада дицалырхуеит Ахада ихаҭыԥуаҩ.
Уи икандидатура ықәиргылоит Аҳәынҭқарра Ахадарахьы акандидат.
Ахада ихаҭыԥуаҩ Аԥсны Ахада идҵала уи иалкаау идҵақәак наигӡоит, Ахада иҭыԥ аҟны даныҟам, инапынҵақәа рынагӡара анилымшо, иҭыԥ ааникылоит.
Аԥсны Жәлар Реизара ашьақәгылашьа
Жәлар Реизара – Аԥсны Аҳәынҭқарра азакәанԥҵаратә усбарҭоуп.
Палатак змоу парламентуп.
Ишьақәгылоуп маӡала абжьыҭирала, азеиԥштәи, иеиҟароуи, ишиашоу имҩаԥысуа алхратә зини шьаҭас иҟаҵаны иалххо 35 ҩык адепутатцәа рыла.
Апарламент Аԥҟара инақәыршәаны, Аԥсны Аҳәынҭқарра Апарламент Ахантәаҩи Ахаҭыԥуаҩцәеи алххоит адепутатцәа рхыԥхьаӡараҟнытә маӡалатәи бжьыҭирала, Апарламент аҿҳәара инақәыршәаны.
Адепутатцәа адепутаттә хәдықәҵаратә статус рымоуп.
Аимперативтә мандатла ԥкра рымаӡам.
Аԥсны Жәлар Реизара адепутат Аԥсны Аҳәынҭқарра Аконституциеи “Аԥсны Жәлар Реизара – Апарламент адепутатцәа ралхразы” Аԥсны Аҳәынҭқарра Аконституциатә закәани инарықәыршәаны ажәлар дырхаҭарнакны далххоит, Аԥсны Жәлар Реизараҟны Аԥсны Аҳәынҭқарра Аконституциеи “Аԥсны Жәлар Реизара – Апараламент адепутат истатус азы” Азакәани рҿи иазгәаҭоу азакәанԥҵаратәи егьырҭ азинмчқәеи рынагӡаразы.
Аԥсны Аҳәынҭқарра Агидрографиа
Аԥсны 120 ӡиас ыҟоуп, урҭ ааидкыланы раура 5000 км иреиҳауп.
Аӡы ажәпара 0,6км/км² артәоит.
Аԥсны аӡиасқәа зегьы иреиҳауп аӡиас Кәыдри аӡиас Сакьан налаҵаны аӡиас Бзыԥи.
Уи аура 129 км инаӡоит.
Уи аӡы иҭоу ала Аԥсны аӡиасқәа рыҩныҵҟа актәи аҭыԥ ааннакылоит.
Аӡы иҭоу ала Аԥсны аӡиасқәа рахьтә аҩбатәи аҭыԥ аннакылоит аӡиас Бзыԥ.
Уи аура 110 км инаӡоит.
Арҭ аҩ-ӡиаск рыӡҭачыра – 3540² км рыҵаркуеит.
Ари Аԥсны Аҳәынҭқарра адгьылҵакыра зегьы аҟны 4,01 % артәоит.
Аԥсны 186 ӡиа ыҟоуп.
Урҭ реиҳарак ашьхаҳаракырақәа рҿы иамоуп.
Аӡиақәа рацәаны ишыҟоугьы, дара зегьы еилаҵаны рзеиԥш ҵакыра 5,23² км иреиҳаӡам, насгьы Аԥсны адгьылҵакыра зегьы аҟнытә 0,06 % роуп иааныркыло.
Аԥсны аӡиақәа зегьы ирылукаартә иҟоуп Риҵа Дуи Амтҟьали.
Риҵа Ду ақәыԥшылара 1км³ реиҳауп, аӡиақәа Амтҟьали Бабасыри рҵакыра хаз-хазы – 0,5 ² км рҟынӡа ыҟоуп.
Аԥсны арелиеф иабзоураны аӡҟычрақәа иааныркыло аҭыԥ маҷуп.
Акаршәрақәа рҿы урҭ еиҳа ирацәоуп алада-мрагыларатәи ацәаҳәаҿы.
Иара убас иуԥылоит ашьхаҳаркырақәа рыҟны аӡы ацара ахьыуадаҩу аҭыԥқәа рыҟны.
Аԥсны ахьынӡанаӡааӡо ирацәоуп адгьылаҵаҟатәи аӡқәа.
Урҭ зегьы еиԥшӡам ахимиатәи агазтәи еилазаашьала, аминералтә шьақәгылашьалеи аԥхарреи рыла, еикәшашьалеи, хыхь иҟоу аӡқәеи дареи реимадашьалеи, лшарақәас ирымоу рыла.
Аԥсны аӡаҵаҟатәи аӡқәа рыла абеиара зыбызоуроу ари аҭыԥ аҿы иҟоу агеологиатә еилазаашьеи агемоморфологиатә ҷыдарақәеи инарықәыршәаны азеиԥш гидродинамикатә ҭагылазаашьа бзиа ауп.
Аԥсны аҵиаа
Аԥсны ҵиаала абеиареи аиԥшымзаареи арелиеф аиԥшымзаареи, алитологиатә еилазаареи, аҳауеи, анышәи роуп изыбзоуроу.
Зыда ыҟам аԥсуа фауна атәы аҳәоит арҭ аҭыԥқәа мацара ирҷыдаҟазшьоу 82 ҵиаа хкы.
Иааизакны, 2000 рҟынӡа ҵиаа хкы ыҟоуп.
Аԥсны афлора, еиҳаракгьы, акарсттә цәаҳәаҟны иуԥыло, Аҩадатәи адгьылкәымпылбжа зегьы аҿы иуникалтәуп ҳәа иԥхьаӡоуп.
Аԥсны адгьылҵакыра абжеиҳарак бнарала ихҟьан.
Абнала ихҟьоу адгьылҵакыра 493,6 нызқь га артәоит.
Аԥсны абнарақәа рыҟны 180 инарзынаԥшуа аҵла-чықьтә хкқәеи 50 ҵла хкқәеи ыҟоуп.
Аҵла – чықьтә хкқәаны иҟоуп авитаминзлыҵуа, афатәзлыҵуа, ацыхәтәқәа, арҩычагақәа, ахәшәтәыгатәқәа, амзашатәқәа, анышәрӷәӷәагақәа, ацхазлыҵуа, аефирхәшәатәқәа, акаучуктәқәа, ашьақарҵлақәа, атанидозлыҵуа, арҵәыгатәқәа.
Еиҳа ирацәоуп: ашә, аԥса, ахьа, аџь, ашыц, ал, ахьаца.
Раԥхьа амшын қәыԥшылараҟнытә 600м ахьыбжьоу аҳаракыраҟынӡа ирызҳауеит ал, ахьаца, ахьа, ашә уҳәа рыла ишьақәгылоу иеилаԥсоу абӷьыбнақәа.
Аҩада, 1600 м рҟынӡа иуԥылоит ашә-ахьатә бнақәа, иҵегьы ҩадаҟа 1800–2000м рҟынӡа аҳаракырақәа рҿы агәырбӷьыҵлабнақәа, еиҳа ирацәоуп абнаԥсара.
Аԥсны иҟоу аԥстәқәа
Аԥсны иаҷыдаҟазшьоу афауна альпиатәи ацәаҳәаҟны иуԥылоит.
Ароуп иахьыҟоу Кавказ иҟоу афауна ахкы аиҳарак: кавказтәи абӷаџьма, кавказтәи адәҳәынаԥ, прометеи иҳәынаԥ, кавказтәи ашьапықамсаи, акаԥкаԥ.
Аԥсны адгьылҵакыра иалсны ицоит Евро-Азиатәи аконтинент иатәу аԥсаатә рмиграциатә мҩа ду.
Ара иҟоу 294 ԥсаатә хкы ашәҟәы иҭаҩуп. Урҭ ирылоуп, шамахамзар, иуԥымло ахкқәа реиԥш аӡра иаҿугьы: ашьхауарба, ашьшьыга, амамырџагә еиқәаҵәа, ашьауардын-саԥсан, аҵырҟьа цәаԥшь, амшынҟыз, аӡыцәа шкәакәа ду уҳәа уб.егь.
Агыгшәыгқәа рахьтә иҟоуп кавказтәи амшә еиқәаҵәа, абгалаџ, абга, абгахәыҷы, адәыҭәҳәа, абнацгәы, абнацыӷи ахаҳә цыӷи, аԥшӡеи, аашьышьи, аԥслыи.
Ашәарах рахьтә иуԥылоит кавказтәи абӷаџьма, европатәи абынҽа, ашьабсҭа, ақәасаб.
Лассы-ласс иуԥылоит абынҳәа.
Аԥсны хыԥхьаӡара рацәала иҟоу аҳаԥқәа ҽыҵәахырҭас ирымоуп ахәылԥҵысқәа.
Урҭ 21 хкы рҟынӡа ыҟоуп ҳәа азгәаҭоуп.
Аҳаԥқәа ирҭоу афауна еиҳарак абӷа змам аԥстәқәа роуп.
Еиҳа ижәытәӡоу аҳаԥқәа рҿы иуԥылоит зыда ыҟам аԥстәы хкқәа.
Убас, Афонҿыцтәи аҳаԥы иамоуп троглокарис захьӡу амшынԥстәы, аҳаԥы бжы
Агерпетофаунаҟнытә иалкаатәуп ара иуԥыло кавказтәи амаҭ дуи, амшынбжьаратә акәуеи, аҽаҩрадаӷь цәыши.
Аҵыхәтәантәи, аҽаҩрадаӷь цәыш, иара иҟоу ахкқәа зегьы иреиҳау ахкқәа рахь иаҵанакуеит.
Аԥсны Амшын еиқәа еиҳа иаҷыдаҟзшьоу афауна аҟнытә аԥсыӡқәа рахь иԥхьаӡоуп: афранџь, ақьаԥыр, ашәиаҟ, амлагәыр, агәыҵаԥшь, ақамашьиа, адельфин ганшкәакәақәа, азовтәи, афалина; амедузақәа – аурелиа, корнерот, ризостома; амолиускақәа – амиди, венус, кардиум, рапана уб.иҵ.
Аԥсны Амшын еиқәа еиҳа иаҷыдаҟзшьоу афауна аҟнытә аԥсыӡқәа рахь иԥхьаӡоуп: афранџь, ақьаԥыр, ашәиаҟ, амлагәыр, агәыҵаԥшь, аҷыҷмаса, адельфин ганшкәакәақәа, азовтәи, афалина; амедузақәа – аурелиа, корнерот, ризостома; амолиускақәа – амиди, венус, кардиум, рапана уб.иҵ.
Зынӡа Амшын еиқәа иҭоуп 160 ԥсыӡ хкы.
Аԥсны ашьха рҩашқәа акалмаҳа рацәаны ирымоуп.
Амшынҿықәтәи акаршәрақәа рыҟны апҟызратә ӡиақәа ирымоуп апҟаз, аткәицар.
Аӡы аҟьашьра
Аӡы ҟьашьуеит, еиҳараӡак, ауаа иаарыкәыршаны иҟоу аԥсабара, аӡқәа, аӡиақәа, адгьыл иҵоу аӡқәа, аӡыбжьахалақәа, амшын, ацрыҵқәеи, агәамсами ԥсы-зхоу зегьы ирзеицәоу амаҭәашьарқәа рыла ианырҟьашьуа.
Аԥсҭазаара ӡыда ҟалашьа амаӡам.
Аорганизмқәа зегьы ӡыла ишьақәгылоуп, џьоукы уи ржәуеит, џьоукы иара аҟны инхоит.
Аҵиаақәеи аԥстәқәеи аӡыцқьа рҭахуп.
Урҭ зеиқәхаӡом аӡы ишҳаму, ихәшәырку ма аԥсҭазаара иазеицәоу амикрорганизмқәа алазар.
Аӡыҟьашьқәа хыԥхьаӡара аԥсыӡқәа, аԥсаатәқәа, аԥстәқәа ршьуеит, зны – зынла ԥсызхоу зегь аныршьуагьы ыҟоуп.
Аӡыҟьашь зжәуа ауаа чмазаҩхар алшоит, акыраамҭа аӡыҟьашь ржәуазар, уи акьыбачымазара арҿиар алшоит, мамзаргьы раԥхьаҟа ирхылҵраны иҟоу ирԥырхагахар ауеит.
Иҟьашьу аӡқәа рыҟны иркуа аԥсыӡи амшынхәаҷақәеи рыфара шәарҭазар алшоит.
Аҳаирпланқәеи ашәарҭадареи
Ашәышықәсақәа раԥхьа еиҳарак шьапылеи, аҽқәеи, аҽадақәеи, амахҽқәеи, асланқәеи ирықәтәаны иныҟәон, уи, дасу дахьынхо аҭыԥ зеиԥшраз еиԥш.
Хазҭагылоу аамҭазы ахара аныҟәарақәа раан, ахархәара рымоуп аматор змоу атранспорттә мҩангагақәа.
Ауаа, иахьа еиҳа лассы-лассы хара ныҟәара иашьҭоуп, рыхгьы иадырхәоит еиҳа иласу атранспорт хкқәа.
Уи ахьеиӷьугьы ыҟоуп, аха иҽеим аганқәагьы амоуп.
Аныҟәарақәа ахьырацәахаз иахҟьеит ашыкьбыжьқәа рырацәахара, аҳауа аҟьашьра, астрессқәа рырацәахара, иааҳакәыршаны иҟоу аԥсабареи аекосистема дуи ааха ироуз.
Щаирпланла аныҟәарақәа ртәы уҳәозар, сара сгәаанагарала, уи зегь реиҳа иласу, иманшәалоу мҩангагоуп, избанзар уи ала аныҟәараан аамҭа рацәаны иҳацәцаӡом, зны-зынла ҳԥарагьы.
Иаҳҳәап, ЕАА рыҟны, мрагыларатәи амшынҿықә аҟынтә мраҭашәараҟа ареактивтә ҳаирпланла шәцозар, ари аныҟәара ахарџьԥса еиҳа еиҵоуп, адәыӷбала аасҭа.
1903 ш. азы аишьцәа Раитаа раԥхьаӡакәны иныҟәуцо амашьына иақәтәаны иԥрит.
Аԥырра жәаҩа секунд имҩаԥысуан, аха уи наунагӡа адунеи иаԥсахуеит.
Шәышықәса раԥхьа аҳауаҿы имҩаԥысыз аныҟәарақәа аӡәгьы иџьеишьаӡом, ҳара уи иаҭахыу акеиԥш иҳадаҳкылоит.
Уажәшьҭа, шықәсык аҩныҵҟа аҳауахь миллиардк иназынаԥшуа ауаа халоит, уи адунеи иқәу ауааԥсыра фыџьара ишаны ахәҭак аҟара ҟалоит.
Ишәарҭаӡами ҳаирпланла аныҟәарақәа?
2011 шықәса сентиабр 11 нӡа ишәарҭаӡамызт уҳәар алшон.
Сентиабр 11 рзы атеррористцәа Америка иақәлеит.
Убри инаркны аҳаиртәбаӷәазақәеи ажәҩани рҿы ашәарҭадара азҵаара хылаԥшра ҷыда арҭо иалагеит.
Уи аҽны 4 пассаџьыртә ҳаирпланк мҵадырсит, 4 нызықьҩык инареиҳаны ауааԥсыра ҭахеит.
Аԥхын аусура анеилашуа, зқьыла аҳаирпланқәа ажәҩан иалоп.
Зегьы ишақәнагоу ала ишымҩаԥысуа агәаҭаразы , иҟоуп амҩақәҵаратә центрқәа, урҭ аԥырра хылаԥшра арҭоит.
Аҳауаҟны есквадраттә метрцыԥхьаӡа амҩақәҵаҩцәа ахылаԥшуеит.
Апассаџьырцәа атеррористцәа ирцәымшәаларц азы аҳаиртәбаӷәазақәа ауаа рхаҭара агәаҭаразы иҿыцу атехнологиақәа рхы иадырхәоит..
Уаанаӡа ЕАА рҿы аидара зегьы аҟнытә игәарҭоз 10% иеиҵан.
Аекологиатә проблемақәа
Ажәытәӡа аахыс аԥсабара ауаҩы имаҵ ауеит.
Зқьышықәсала ауаа аԥсабареи дареи еианааланы инхон.
Урҭ аԥсабара абеиара нҵәара ақәӡам ҳәа рыгәгьы иаанагон.
Аха ацивилизациа аҿиара абзоурала ауаҩы аԥсабара амчқәа иҽрылаигало далагеит.
Адунеи зегьы аҿы иҵәырҵуа иалагеит, алҩа зхылҵуа зқьыла ааглыхратә наплакқәа ахьдыргылаз ақалақь дуқәа.
Урҭ русура иацрыҵуа ҳара ҳаԥсыԥ злеиваҳго аҳауа, иаҳжәуа аӡы, аџьықәреи, ачарыц, ауҭраҭых, адгьыл иқәааҳрыхуа рҟьашьуеит.
Есышықәса адунеитә ааглыхра, миллион тонна асабеи агәабзиара иазеицәоу ашҳамқәеи ацрыҵуеит.
Абна дуқәа хыршьаауеит, ирбылуеит.
Урҭ раныӡаара аҳауатә баланс еиланагоит.
Уи иахҟьаны зеиуа маҷу аԥстәқәа, аԥсаатәқәа, аԥсыӡқәа, аҵиаақәа ахааназы ианыӡаауеит.
Иҭабоит аӡиақәеи, аӡиасқәеи рацәаны.
Аҳауеи, адунеитә океани рыҟьашьра, аозонтә ҿыгҳара арбгареи аԥсабара аиҷамҳара иахҟьеит, уи аекологиатә кризис атәоуп иаҳәо.
Зегьы иреицәаз аекологиатә рыцҳара Украинеи уи ажәлари ирзыҟалеит 1986 ш. мшаԥазы мзазы Чернобольтәи атрагедиа ашьҭахь.
Иара убас, жәаа процент Белоруссиа ахьынӡанаӡааӡо арадиоактивтә црыҵқәа ирҟьашьит.
Даара аԥхасҭа ӷәӷәа рнаҭеит ақыҭа нхамҩеи, ауаа ргәабзиареи.
Иааҳакәыршан иҟоу аԥсабара ахьчара - зегьы еицырзеиԥшу усуп.
Абри ахырхарҭала аихьӡарақәакгьы ыҟоуп.
ЕАР иалахәу 159 тәыла еиҿыркааит иааҳакәыршаны иҟоу аԥсабара ахьчаразы аусбарҭа.
Ирацәоуп иҟанаҵо иааҳакәыршаны иҟоу аԥсабара ахьчаразы Жәларбжьаратәи аиҿкаара «Гринпис».
Аха ари зегьы раԥхьатәи шьаҿақәоуп, ԥхьаҟа ицалатәуп, аԥсабара хьчо, адунеиҿ аԥсҭазаара еиқәырхо, иахьатәи аамҭа мацаразы акәымкәа, иааиуа абиԥарақәа рызгьы.
Аҭаҭын иахатәу иахатәыму?
Аҭаҭын ахара апроблема лассы-ласс иалацәажәоит.
Џьоукы аҭаҭын иахоит, џьоукы мап.
Аха иахьазы аҭаҭын ахара ауаҩы иорганизм иахьынӡаԥырхагоу азы иаҳдыруа зынӡа имаҷуп.
Аҭаҭын ирацәаны иахо аникотин мышкы идикыло, аҽы ашьыр алшоит.
Аха зегь акоуп, аҭаҭын иахо ус иубартә еиԥш игәабзиара иаԥырхагахом.
Аҭаҭын ахареи ишәарҭоу чымазарақәаки злеимадоу аилкааразы имҩаԥгоуп аҭҵаарақәа жәпакы.
Аҳақьымцәа зегьы ирҳәоит, ари агәабзиара ишазеицәоу.
Аҭаҭын иахо реиҳараҩык ахара иаҟәыҵыр рҭахуп, аҭаҭын иачычоугьы лассы-ласс аҭаҭын ахара иаҟәыҵырц азы изныкымкәа аҽазышәарақәа ҟарҵоит, ҳахару еиҭа икаҳажьру ҳәа.
Ари ахачҳреи агәаӷьреи маҷымкәа иаҭахуп.
Уи зылшогьы рацәаҩӡам.
Аха убарҭ ирацәамгьы, уаанӡа аасҭа акырӡа ргәабзиара шеиӷьу рҳәоит.
Иахьа анаркотикқәа зхы иазырхәо акырӡа еиҳауп, ауаатәыҩса рҭоурых алагазар аахыс.
Урҭ рыҩныҵҟа аҿар рацәоуп.
Анаркотикқәа мыцхәы изырчычо аилкааразы, уи анаркотик ахаҭа закәу еилкаатәуп.
Анаркотикқәа – ԥсихотроптә маҭәашьарқәоуп.
Аԥсихотроптә маҭәашьарқәа – ауаа рхы иадырхәоит урҭ рдунеидкылашьа, рхәыцшьа, рхымҩаԥгашьа аԥсахразы.
Арҭ амаҭәашьарқәа џьоукы анаркотикақәа ҳәа ирышьҭоуп, егьырҭ арыжәтә, аҭыҭын еиԥш иҟоу шәарҭоуп ҳәа ирыԥхьаӡоит, аха урҭ анаркотикқәа ҳәа ирышьҭаӡам.
Атермин «наркотик» иаҵанакуеит ахәшәқәа, аҳақьымцәа хылаԥшраҭаны ачымазара ахәышәтәраҿы рхы иадырхәо.
Анкьа анаркотикқәа реиҳарак аҵиаақәа ирылырхуан.
Зны аҵиаақәа рааӡон нас, анаркотикқәа рылырхуан, урҭ иреиуоуп аопиум, мамзаргьы марихәуана.
Аҵыхәтәантәи ашықәсқәа рзы, арҭ аалыҵбжақәа аус рыдуланы ирылырхуа иалагеит акокаин, агероин реиԥш иҟаз анаркотикқәа.
20-тәи ашәышықәса анҵәамҭазы ауаа еилыркааит, анаркотикқәа ахимикат ишалырхуа.
Урҭ иԥсабаратәым, асинтетикатә наркотикқәа ҳәа ирышьҭоуп, уахь иаҵанакуеит: екстази, ЛДС уҳәа уб.егь.
Урҭ раԥхьаӡакәны аексперименттә ҭахрақәа рзы иаԥҵан, анаҩс ахәышәтәразы рхы иадырхәо иалагеит.
Уажәшьҭа, анаркотикқәа ахәаахәҭра ҟны амҽхак аныҭбааха, анаркотикқәа аԥҵара иалагеит ахархәаразы.
Ауаатәыҩса рҭоурых аҿы раԥхьаӡакәны ааглыхратә комплекс аусура иалагеит анаркотикқәа раԥҵареи ауаа рахь рнагареи урҭ хықәкыс ирымоугьы “ақьаф аиуразы” роуп.
Дара зхы иазырхәо реиҳараҩык қәыԥшӡақәоуп, урҭ анаркотикқәа ирыхҟьаны ирыхьыр ауа рзеилкааӡом.
Адунеи ауааԥсыра – даара акрызҵазкуа темоуп.
Зқьышықәсақәа рыҩныҵҟа ауааԥсыра ашьшьыҳәа иеизҳауан, аха есааира уи апроцесс аҽарласуан.
Анаҩс, аҵыхәтәантәи 200 шықәса рыла Адгьыл иқәынхо ауааԥсыра ирызҳаит 100 миллионқәак инадыркны 6 миллиардҩык инареиҳа ҟынӡа.
Адгьыл иамоуп иара аԥкрақәак, еиҳаракгьы, уи адгьыл иара амазара ахархәара аизҳара аганахьала.
Ирацәаҩуп Адгьыл алшарақәеи иара ауааҩытәыҩса иинтеллектгьы ҵыхәаԥҵәарадоуп ҳәа, убри аҟынтә ауааԥсыра реизҳарагьы аанкылаӡомҳәа иацлалоит, насгьы знымзар-зны акы нҵәап ҳәагьы ашәарҭарак ыҟаӡам ҳәа ргәы иаанагоит.
Ирацәаҩуп шьҭа ауааԥсыра реизҳара ианаҟәымҵ, адгьыл алшарақәа шәарҭахартә еиԥш ишагхо атәы ҳаҵазҳәогьы.
Тәылақәак уи рыуаажәлар рацәак иазхьадырԥшӡом ашәара рыларымҵарц азы.
Шәара ижәдыруама ЕАА Адгьыл аҿы иааҟоу афымцамчы зегьы абжа рхы ишадырхәо?
ЕАА руааԥсыра 285 миллионҩык роуп иҟоу.
Узызхәыцша фактуп.
Ауаарацәахара, еиззырҳауа асаркьеиԥш, ихәыҷу апроблемақәа ирылнахуеит – апроблема дуқәа.
Ауаарацәахара иааҳакәыршаны иҟоу аԥсабара иазеицәоуп, ауаа рыԥсҭазаара аркьаҿуеит, еиҳаракгьы, иара аԥсҭазаара ахаҭабзиара быжьнахуеит.
Ф-милиардк иҟоу ауаажәларра аалыҵтә инфраструктура дуӡӡа рымазароуп, убри аҟынтә ауаа зыхә мариоу агенетика амчала афатә аарыхра иалагеит, уи ахә еиҳа иацуп азы.
Аха уи афатә абаланс ианыԥшыр алшоит.
Даара ишәарҭоуп Индиа аҭагылазаашьа.
2025 шықәсазы Индиа ауааԥсыра рхыԥхьаӡзара 1,5 милиардк рҟынӡа инаӡар алшоит.
Иаҳҳәап, Китаи ҭаацәарак аҿы аӡәы еиҳаны ахшара дрымазар ҟалаӡом.
Адунеи аҿы секундацыԥхьаӡа 5-ҩык ииуеит, ҩыџьа ԥсуеит, ус анакәха, хҩык рыцлоит ауааԥсыра.
Ас еиԥш аизҳарала, адгьыл ауааԥсыра 40-шықәсацыԥхьаӡа ҩынтә иеизҳауеит, 40 шықәса рышьҭахь 12 миллиардҩык ҟалоит, 24 миллиардҩык – 80 шықәса рышьҭахь, 48 миллиардҩык – 120 шықәса рышьҭахь.
Аха адгьыл 20 миллиардҩык роуп фатәыла зеиқәыршәара алшо.
Аинтернет ашьцылара бааԥсы
Уажәааигәа ахатәы реабилитациатә клиникахь Единбург азааигәара дааргеит Едвард Лео, жәаф шықәса зхыҵуаз ашколхәыҷ, абстиненттә синдром асимптом бааԥсқәа иманы.
Уи лассы - лассы ицәеижь изаанымкыло, иқыџь-қыџьуан, акранифоз, есқьынгьы ачанахқәа, амҳаҵәқәа аишәа акәша-мыкәша икаижьуан.
Аҷкәын хәыҷ ишьцылара бааԥс арыжәтә, анаркотикқәа, ма ахәмарра бааԥсқәак ирхымҟьаӡеит.
Уи проблемас иман аинтернетшьцылара бааԥсы.
Уажәааигәа жәларбжьаратәи аԥсихологцәа ргәыԥ, дарбанзаалак Аинтернет акыраамҭа иадтәалоу – игәыбзиара уашәшәыроуп азы ахәышәтәра иҭахуп ҳәа алкаа ҟарҵеит.
Урҭ иҟарҵаз аҳасабырба инақәыршәаны, аинтернет ашьцылара бааԥсы змоу ауаа ҷыдала ахәышәтәра рҭахуп алкоголикцәеи, анаркоманцәеи, ахәмарра бааԥс шьцылара змоу реиԥш.
Жәа шықәса зхыҵуа Едвард Лео ихьыз аҩыза ахҭыс лассы-лассы иуԥылоит.
Аха аинтернет мышкы ԥшьсааҭк иреиҳаны иҭоу еиҳа дшашьцыло, насгьы уи шшәарҭоу зегьы ирзеилкааӡом.
Иеицырдыруаа ауаа
Наполеон Бонапарт диит 1769 шықәса нанхәамза 15 рзы Корсика адгьылбжьахаҿы.
Франциа, иеиԥш зеиԥшыз афырхаҵа дмаҷын.
Уи иҭаацәа арахь Италиантәи 16-тәи ашәышықәсазы иааит.
Иара ихьӡҵәҟьа Наполеоне акәын, милаҭла – корсикатәи италиауаҩын.
Иара иаб ддукатын, афранцызцәа ирҿагылаз адгылара ри0он.
Наполеон арранапхгаҩ дуны, револиуционерны иҟалара амзызқәа ируакзар ҟалоит арадикалтә ҟазшьа змаз аҭаацәа рҿы иахьизҳауаз.
Наполеон 9-шықәса анихыҵуаз, иаб Бринеҟа дишьҭуеит Париж иҟаз франциатәи арратә еиҳабыратә школ ахь.
Уаҟоуп арратә ҵара ахьиоузгьы.
Иара артиллеристи офицер ҵареи дҭан.
Иҵара даналга, 16 шықәса роуп ихыҵуаз афранцызцәа рыр далалан.
Наполеон 1792 шықәсазы идырҵеит Париж аусура.
Афранцыз монархиа анахырҳәа ашьҭахь август 1792 шықәсазы, акапитан ичын аҟынӡа дхагалан.
1793 шықәсазы артиллериа дәықәиҵеит амацәыз иҭакыз Тулуза агаразы.
Хара имгакәа, Тулуза анкаҳа, Наполеон абригадатә еинралра аҟынӡа дхагалан.
Уи Италиа афранцызцәа рыр анапхгаҩыс даҭан, австриатәи аинралцәагьы аӡәырҩы дыриааит.
1779 шықәсазы Адиректориа захьӡыз франциатәи аиҳабыра хырбгаланы х-консулк рыла ишьақәгылаз аиҳабыра ҿыц аԥиҵеит, уа иара консул хаданы дыҟан.
Убри аамҭазы дарбан францыззаалак Наполеон бзиа дибон, дизгәдуун; имчхарагьы ӷәӷәахеит.
1802 шықәсазы Франциеи, Англиеи, Германиеи рыбжьара аҭынчразы аиқәшаҳаҭра рнапы аҵарҩит.
Наполеон Франциа Ауниверситет еиҭашьақәиргылеит, аҵара асистема иԥсахеит, Франциа Абанк аԥиҵеит.
Иара убас иаԥиҵеит Наполеон икодекс: раԥхьатәи иаазыркьаҿу афранцыз закәан аилыркаа.
Наполеон икодекс дунеи зегьы аҿы аиуристтә система аԥҵаразы шьаҭас иаиуит.
Хара имгакәа уи аиҳабыра иԥсахын, Франциа аимператорс ихьӡ рылаиҳәеит.
Австриа аимператор Мари Луиза, Авсриа аимператор иԥҳа ԥҳәысс дигеит.
Аԥа диоуит. Шьҭа аимпериа ду дахагылан, 42 миллионҩыуаак напхгара риҭон.
Абри ашьҭахь Урыстәыла агара иҽазикын, иимпериагьы хыбгало иалагеит.
1814 шықәса мшаԥымза 6 рзы Наполеон дахҳәаны Ельба адгьылбжьахалахь дахыган.
Шықәсык аҟара ҵхьан еиԥш, 1000-ҩык раҟара ар еизиган Париж далалеит еиҭа амчра инапахьы иааигарц азы.
Аамҭа кьаҿк амчраҟны дыҟан, ашьҭахь англызцәа иҽриҭеит.
Алада Атлантика иҟоу Ацқьа Елена лыдгьылбжьахалахь дахцан, иԥсҭазаара далҵаанӡа 1821 шықәса лаҵарамза 5 рзынӡа ара дыҟан.
Изларҳәо ала, акьыба чымазара дагеит, аха ахәшә ирҭеит ҳәа зҳәогьы ыҟоуп.
Леонардо да Винчи Зегьы иеицырдыруеит, Леонардо да Винчи 1452-1519 зегьы иреиҳаӡоу асахьаҭыхҩцәа дшыруаӡәку.
Иара иҭихыз асахьа «Уаххьа маӡа» адунеиаҿ зегь раасҭа еицырдыруа асахьақәа иреиуоуп.
Аха Леонардо зегьы деицырдыруа дҟалон акгьы ҭимхыргьы.
Избанзар уи аԥҵаҩ дуун.
Уи адагьы Леонардо дҵарауаҩ дуун, дконструкторын.
Иара убас иара дпоетын, дмузыкантын, дыскульпторын.
Иара идагьы ауаатәыҩса рҭоурых аҿы даҽаӡәгьы илымшацзар ҟалап ииҵаз аҟара аҵара.
Уи иаԥиҵеит абџьар хкқәеи рмеханизмқәеи.
Иара убас аҳаирпланқәеи аӡаҵаҟатәи анышьқәеи рмодельқәа рыла аԥышәарақәа мҩаԥигон.
Леонардо до Винчи, аиашазы, дгенииупҳәа изуҳәар алшоит.
Леонардо диит Италиа Винчи ақыҭан.
Уи ихәыҷра аиҳарак иаб иҭаацәа рҿы ихигеит.
Леонардо дхәыҷыԥшӡан, ихахәы еиларҳәы, иблақәа иаҵәаӡа.
Леонардо иаб иҷкәын асахьаҭыхра зҿлымҳара шаиҭоз ангәеиҭа, уи иреиӷьӡоу асахьаҭыхҩы бзиа, арҵаҩы иахь дишьҭуеит.
Ҽнак Леонардо ирҵаҩы исахьаҿы амаалақь исахьа ҭихуеит.
Уара сахьаҭыхыҩҵас усеиҳауп, иҳәеит арҵаҩы, – уаҳа сара асахьа ҭысхӡом”, – иҳәеит арҵаҩы.
Ԥыҭрак ашьҭахь, Леонардо иаб арҵаҩы уаҳа аԥара изысшәаӡом ҳәа иӡбеит.
Уи иҷкәын ихигоит ахаҳәқәеи, аҵиаақәеи рыҭҵаара, аԥсаатәқәа дрышьклаԥшуа, урҭ рцәеижьы шеиҿартәу аилкаара дахьашьҭаз, амеханизмқәа рмодельқәа анаԥиҵоз мыцхәы аамҭа рықәирӡуеит ҳәа иԥхьаӡон.
Аха Леонардо ирҵаҩы иҿы даанхеит цхырааҩык иаҳасабала.
25-шықәса раҟара иара иҿы дыҟан.
Нас ихала асахьа аҭыхра далагоит, раԥхьа Флоренциа, нас Милан, Венециа, иԥсҭазаара аҵыхәтәан – Франциа.
Леонардо иидеиақәа асахьаҭыхыҩцәа аӡәырҩы рсахьақәа рҿы рхы иадырхәон.
Иара, – сара урҭ аԥысҵалоит. Дара урҭ ихырҩылаалааит, – иҳәон.
Абасала, ирацәаӡам ари асахьаҭыхҩы дуӡӡа иҭынхаз асахьақәа.
Аидеиақәа рацәаны иман, ирацәоуп уи карандашьлеи меланлеи иаԥиҵаз аескиз ссирқәа.
Леонардо исахьақәа убас иԥшӡоуп, урҭ амузыка ссир еиԥш, еиҭаҳәашьа рымаӡам.
Асахьақәа рҿы ауаа рхаҿқәа даара иҵаулоуп.
Уи алашареи агагеи даҽакала ихы иаирхәеит иперсонажцәа еиҳа иԥсабаратәны, ишыҟаҵәҟьаз иааирԥшырц азы.
Уи алашареи агагеи ҿыцла ихы иаирхәеит иперсонажцәа еиҳа иԥсабаратәны, ишыҟаҵәҟьаз иааирԥшырц азы.
Леонардо исахьақәа руак «Мона Лиза» ахьӡуп.
Ари аччаԥшь зҿықәу аԥҳәыс лпортреҭ ауп.
Апортреҭ ари аԥҳәыс лхаҵа иаҿеиҵеит.
Аха Леонардо апортреҭ убас игәаԥхеит, ихазы иаанижьырц иӡбеит.
Уи Франциаҟа иманы дцеит.
Ара иара аҵыхәтәантәи ишықәсқәагьы ихигеит, Франциатәи акрал иҿы аҳҭынра сахьаҭыхҩыс дыҟан.
Уажәшьҭа ари асахьа – Парижтәи Лувр аҿы хәы змам аԥҵамҭа хазынақәа ируакуп.
Алберт Еинштеин, ари анемец физик аҭоурых аҿы ахәыцҩы дуцәа дыруаӡәкны дрыԥхьаӡоит.
Диит иара Ульме, Германиа хәажәкырамза 1879 шықәсазы, иқәыԥшра аиҳарак Миунхен ихигеит. Ара иҭаацәа дәқьан хәыҷык рыман.
Миунхен ашкол ахь дныҟәон, уи зыхгара цәгьаз гәҿыӷьран иара изы.
12 шықәса анихыҵуаз ихала Евклид игеометриа иҵеит.
Ашьҭахь, иҭаацәа Италиа Миланҟа нхара имцар амуит, уа нас, иара 15 шықәса дшырҭагылаз ашкол дҭыҵырц иӡбеит.
Уи еиликаауазаргьы ҟаларын азеиԥшдырратә школ ишалгатәыз.
Аха, даҽаганкахьалагьы, иурокқәа рыбжьажьра дшаҿыц даҿын физика ихала иҽазыҟаиҵаларц азы.
22-шықәса дырҭагылан Швеицариа датәылауаҩханы даныҟала, 1903 шықәсазы уи ԥҳәысс дигеит Милеве Марек.
Хара имгака, ҩыџьа аԥацәа ихылҵуеит, аха 1919 шықәса азы иԥҳәыс длылҵуеит, иаб иашьа иԥҳа ԥҳәысс дигарцаз азы.
26 шықәса анихыҵуаз ихадоу иҭҵаарадырратә усумҭақәа хәба ҭижьуеит.
Раԥхьатәи иусумҭа Броун, иеиҭаҵра иазкуп, уи 1905 шықәсазы адоктортә ҩаӡара изҭаз усумҭоуп.
Аҩбатәи аусумҭа афотон, мамзаргьы алашара акванттә теориа шьаҭас иауит.
Алашара амчхара хаз-хазы иҟоу ахәҭаҷқәа рыла ишьақәгылоуп ҳәа иԥхьаӡоуп, урҭ аквантқәа ма, афотонқәа ҳәа ирышьҭоуп.
Еинштеин иусумҭа алашара атеориа даҽакала иазнеиуеит.
Ателехәаԥшра – уи аԥсҭазаараҿы ахархәара зауыз Еинштеин иаартроуп.
1921 ш. азы Еинштеин ианашьоуп афизика иазкыз Нобель ипремиа.
1933 шықәсазы Уи Еиду Америка Аштатқәа рахь диасуеит, ара 1940 шықәсазы атәылауаҩрагьы иоуит.
Еинштеин иԥсҭазаара далҵит 1955 шықәса мшаԥымза 18 рзы Принстон, Ниу-%ерси аштат аҿы.
1869 ш. азы аурыс ҵарауаҩ Дмитри Менделеев ахимиатә елементқәа Р-Периодикатә таблица шааиртыз рылеиҳәеит.
1869 ш. азы аурыс ҵарауаҩ Дмитри Менделеев ахимиатә елементқәа реишьҭагыларатә таблица шааиртыз рылеиҳәеит.
Абасала, ааҵарадырра аԥсабара амаӡақәа раартразы ацаԥха аиуит.
Уи нахыс химеи физикеи рҿы иҟаҵоу аартра дуқәа зегьы ари Азакәан шьаҭас ироуит. Менделеев ипериодикатә таблица аелементқәа дара-дара еишьҭагылоуп урҭ ратомтә капан инақәыршәаны.
Урҭ апериодқәеи агәыԥқәеи рыла еихшаны иеидкылоуп.
Менделеев иҟаиҵаз аартра аҵарауаа ирылнаршеит Апериодикатә таблицаҿы иҭацәны иааныжьыз аҭыԥқәа хазырҭәааз иҿыцу 38 химиатә елементқәа раартра.
Иара убри аангьы урҭ ирылшеит Апериодикатә таблицаҟны иҟаз аҵыхәтәантәи аелемент аасҭа еиҳа ихьанҭаз аелемент аԥшаара.
1955 шықәсазы америкатәи аҵарауаҩ Грени Сиберд иааиртит аелемент 101-тәи аномер, Менделевиум ахьӡиҵеит, Апериодикатә Закәан аԥызҵаз ихьӡ аҳаҭыр азы.
Альфред Бернард Нобель 1833 – 1896 Шведтәи аԥҵаҩын, филантропын, даара зҟазшьа уадаҩыз, ҩныҵҟала аиҿагылара змаз уаҩын.
Иара абанкрот диԥан, аха дмиллионерхеит.
Иара – алитература бзиа избоз ҵарауаҩын.
Иара аԥара рацәаны ирҳаит, аха зегь реиԥш дынхон.
Иара даара дуаҩылахҿыхын ауаа рҿы, аха ихи иареи анеизынхоз илахь еиқәын.
Ауаа тәыҩса бзиа ибон, аха ахаан иара бзиа дызбоз ԥҳәысгьы димамызт, ҭаацәарагьы имамызт; дпатриотын, аха иԥсҭазаара далҵит атәым дгьылаҿ.
Уи иааиртит артҟәацга хкы ҿыц, адинамит, ашьха ҭыԥқәа рҿы арацәа-ыҵыхра ааглыхра аиӷьтәразы, аха иара иаԥиҵаз аибашьыга бџьар аҟаҵаразы рхы ишадырхәоз ибеит.
Иусумҭақәа ирыбзоураны адунеи зегь дшеицырдыруазгьы, иара хаҭала дыздыруаз маҷын, избанзар иԥсы ҭанаҵы ахьӡ-аԥша иҽацәиҵәахуан.
“Хьӡы – ԥшак сырҳазшәа сгәы иаанагом, насгьы уи ахьӡ- аԥша бзиарак адызбалом», – иҳәеит уи зны ихазы.
Аха иԥсҭазаара даналҵ ашьҭахь, иара ихьӡ даҽа џьоукы ахьӡ -аԥша рзаанаго иалагеит.
Иара Стокгольм диит октиабр 21, 1883 шықәсазы.
Ашколгьы дҭамызт, ауниверситетгьы, аха ихала аҵара иҵон азы 20 шықәса анихыҵуаз профессионалтә химикын, лигвист дуун – ашвед бызшәа, аурыс, анемец, афранцыз, англыз бызшәақәа рыла дцәажәон.
Иара иҵарадырратә ԥҵамҭақәа ахархәара шроуз абара дахыццакуан, 80 компаниа инареиҳаны иргылеит 20 тәыла рыҟны.
Аха аихьӡарақәа изҭоз аҵарауаҩ иҟазшьа аҷыдарақәеи хара ихәыцуаз анаплакҩи иҟазшьаҷыдарақәа реилагӡара ахьилшаз ауп.
Аха, Нобель зегь раасҭа аԥареи иҭҵаарадырратә аартрақәеи ракәӡамызт игәы иҵхоз.
Иара есымша аԥсҭазаара аҵакы дашьҭан, данқәыԥшыз аахыс иара алитературеи афилософиеи дрызҿлымҳан.
Иара есқьынгьы аӷарцәа рыцҳаишьон.
Аха зегь раасҭа ииҭахыз адунеиаҿ аибашьрақәа рҵыхәа аԥҵәаракәын.
Абри аус адиулон аамҭагьы аԥарагьы мшаҭо, 1896 шықәсазы Италиа иԥсҭазаара далҵаанӡа.
Зегьы еицырдыруа иуасиаҭ аҿы иара иҭынхаз аԥара аанижьит афизика, ахимиа, аԥсихологиа, амедицина, алитераура, аҭынчра азықәԥараҿ аихьӡарақәа аазырԥшыз ауаа премианы ирыҭазарцазы. Уи иаргьы иара иидеиақәагьы рзы баҟаҵас инхеит.
Абас дыргәалашәоит адунеи иқәлара гханы изыԥхьаӡоз ауаҩы иԥсҭазаара даналҵ кыршықәсақәа рышьҭахьгьы.
Вольфган Амадеи Моцарт Вольфганг Амадеус Моцарт диит 1756 шықәсазы.
Уи иаб Леопольд Моцарт, иҷкәын илаз абаҩхатәра арҿиаразы, иара композиторк, теоретикк иаҳасабала икариера мап ацәикит.
Иара Моцарт рҵаҩыс диман аскрипка, афортепиано, амузыкатә теориа азы, анаҩс урҭ рзы дихыҳәҳәо дыззыҟалаз.
Моцарт ԥшьышықәса анихыҵуаз афортепиано азы аконцертқәа иҩуан, жәеиза шықәса анихыҵуаз раԥхьаӡатәи иопера ҩны далгеит.
Моцарт ихәыҷра еиҳарак иаҳәшьа дицны Европа дшакәшоз ихигеит.
Раԥхьаӡа аусура иоуит жәаха шықәса анихыҵуаз архиепископ Зальцбург иҿы.
Уи уа аус иуан жәаҩа шықәса, арихиепискап иусура дамихаанӡа.
Моцарт уи аамҭазы адунеи аҿы амузыка аҳҭнықалақьс иҟаз, Венаҟа диасуеит.
Иара авундеркинд иаҳасабала ақәҿиара ду иман, аха ианизҳа, аусурҭа аԥшааразы ауадаҩрақәа дрынио далагеит.
Вена ақалақь аҿоуп Моцарт Гаидн дахьиқәшәаз, уи Моцарт имҵәыжәҩа дыҵакны диман, абык иаҳасабала ибаҩхатәра дахӡыӡаауан.
Моцарт ихы зланиҟәигоз аԥара ирҳарц азы аоперақәа иҩуан, урҭ лассы ауаа ирылаҵәон.
Моцарт амузыкатә идеиақәа деимаркуан.
Иара акомпозициақәа раԥҵаразы уснагӡатәны иҿаԥхьа иқәгылаз, амузыка ақьаад мацара акәын.
Уи аамҭаз иара Алоиза Вебер захьӡыз аԥҳәызба бзиа дибеит.
Уи ажәа лниҵеит, аха лара мап лкит, усҟан лара лҭыԥан лаҳәшьа Констанца ԥҳәысс дигеит.
Моцарт икомпозициа ду си-минор ичаразы иҩит.
Композиторк иаҳасабала уи аихьӡара дуқәа иоуит Прага данаҭаа.
Иара идҵан акымкәа аоперақәа рыҩра, икариерагьы ақәҿиарақәа аман
Изымдырӡоз аӡәы ареквием иҩырц ианидигала, Моцарт уи иара ишитәыз ала агәра ганы дыҟан, ус иагьыҟалеит, иара диашахеит.
Ареквием алгара даара дахыццакуан, аха аҵыхәтәан ахәҭақәак роуп дзыхьӡаз, иара убас иаанхазгьы ахәҭақәак рысхемеи.
Иара иԥсҭазаара далҵуеит игәабзиара ахьыуашәшәыраз иахҟьаны ҩажәи жәохә шықәса дшырҭагылаз.
Ареквием уи Моцарт иҵаҩцәа иреиуаз – Сассмеир ихиркәшеит.
Моцарт дполитика уаҩымызт.
Уи дыклассикын.
Иара Бах ихә ҳаракны ишьон, иаԥиҵеит 49 симфониеи 18 опереи.
Винсент Ван Гог Винсент Ван Гог диит Голландиа 1853 шықәсазы.
Дсахьаҭыхыҩхаанӡа иара дырҵаҩын.
Асахьаҭыхра далагеит 27 шықәса данырҭагылаз.
1886 шықәсазы иара Голландиантәи дцоит Париж инхоз иашьа Тео ишҟа.
Ароуп иреиӷьыз исахьақәа ахьҭихыз.
Ҩышықәса ара дыҟан, ашьҭахь, аладатәи Франциаҟа диасуеит уа еиҳа иԥхарран азы.
Аха Ван Гог дычмазаҩын, ихы итәымызт.
Ихеилаԥсара анизааи зны иҩыза, асахьаҭыхҩы Поль Гоген дизыҵҟьахьан.
Даҽазны, еиҭа ичымзара анизааи, иара илымҳа ҿихит.
Аҵыхәтәаны, уи зхеилаԥсоу рхәышәтәырҭа дҭашәеит, аха игәабзиара еиӷьымхаӡеит.
1890 шықәса ԥхынгәымза 27 рзы Винсент Ван Гог иқыҭахәыҷ аҿы ишәақь аашьҭыхны амхахьы дцан, иҽишьит.
36 сааҭ рышьҭахь Ван Гог иашьа инапаҿы дыԥсуеит.
Уи аҵыхәтәантәи иажәақәа абас иҟан: «Иҟасҵаз иашоуп ҳәа сгәы иаанагоит».
Ван Гог еиԥш аӡәгьы изҭыхуамызт амхқәеи азараҟьақәеи рсахьа.
Уи исахьақәа шәыгалеи мрашәахәалеи иҭәын.
Иахьа исахьақәа амиллион фунтқәа ирыԥсоуп, аха иԥсы анҭаз акоуп ииҭиыз.
Уильиам Шекспир1564-1616 ауаатәыҩсатә ҭоурых аҿы зегь реиҳа ирдыруа шәҟәыҩҩы дуӡӡоуп.
Иара диит Англиа агәҭаны Еивон ахықәан Стратфорд ақалақь хәыҷ аҿы.
Уи иаб иԥа аҵара имазарц иҭахын азы Уилиам аҭыԥантәи ашкол ахь ддәықәырҵеит.
Ашколаҿы аҵара аниҵоз ахәыҷы, шамахамзар ихы дақәиҭны дҟалаӡомызт.
Аха минуҭк аамҭа аниоуаз, абнахь ныҟәара ма аӡиас Еивон ахықәахь дцон, уи дахәаԥшуан.
Усҟантәи аамҭазы ақалақь аҿы атеатрқәа рацәаны иҟамызт, актиорцәеи, актрисацәеи рықәгыламҭақәа рыманы, ҭыԥк аҟынтә даҽа ҭыԥкахь ицалар акәын.
Урҭ зны-зынла Стратфордҟа иаалон.
Вилиам урҭ рыхәмарра ахәаԥшра бзиа ибон.
Иара ари азаанаҭ бзиа ибеит, иагьиӡбеит дактиорхарц.
Иара Лондонҟа дцоит, уа иара дактирхоит.
Убри аамҭазы иара убас апиесақәа рыҩра далагоит.
Шекспир дагьактиорын, дагьдраматургын.
Иара иусумҭақәа ирныԥшит иаамҭазтәи ауаа рыԥсҭазаара ахҭысқәа.
Уи ипиесақәа ирацәаны атеатрқәа рыҟны иқәдыргылеит, еиҭаргеит атәым бызшәақәа рахь.
Ари Шекспир даара деицырдыруа дҟанаҵеит.
Еиҳа иеицырдыруа ипиесақәа рахь иԥхьаӡоуп – «Отелло», «Акрал Лир», «Гамлет», «Ромеои Џьулеттеи».
Урҭ иахьагьы ирылаҵәаны иҟоуп, шәахьнеилак атәылақәа рҿы иубар уылшоит.
Шекспир зынӡа 37 пиеса иҩит.
Иара 25 шықәса раҟара иреиӷьӡаз англиатәи атеатрқәа аус рыциухьан.
Уильиам Шекспир иара убас ажәеинраалақәа рацәаны иҩит, зеиӷьыҟам асонетқәа налаҵаны.
Уи иажәеинраалақәа ирылхны ашәақәа рацәаны ирыҩхьеит.
Иара зегь реиҳа иркьыԥхьуа, еицырдыруа шәҟәыҩҩуп адунеиаҿы.
Уилиам Шекспир иԥсҭазааразы иаҳдыруа имаҷуп.
Ҳара уаҩык иаҳасабала иара дзеиԥшраз ҳазҳәоны иҟоу уи аамҭазтәи алегендақәеи инхаз адокументқәеи.
Шекспир мшаԥымза 23, 1616 шықәсазы иԥсҭазаара далҵит.
Иара иҩит 38 пиесеи ажәеинраалақәеи рацәаны.
Федор Достоевски адунеизегьтәи алитератураҿы иналукааша ашәҟәыҩҩцәа дыруаӡәкуп ҳәа иԥхьаӡоуп.
Зегь раԥхьа иргыланы уи ироманқәа «Ацәгьауреи ахьырхәреи» 1866 «Аишьцәа Карамазааи» 1880ш ирыҵоу афилософиеи аԥсихологизми рыҵаулара XX ашәышықәсазы афилософиатә хәыцра, ҷыдала, аԥсихоанализи аекзистенциализми аҿиараҿы крызҵазкуа акы акәны иҟалеит.
Уи адагьы, Достоевски илитературатә хаҿсахьа ӷәӷәақәа анырра дуӡӡа рырҭеит Франц Кафка еиԥш иҟаз уи аамҭазтәи ашәҟәыҩҩцәа.
Иуадаҩыз ашәҟәыҩҩы иԥсҭазаара илнаршеит цәаныррала, доуҳала ихәаҽыз, адоуҳаи ацәеижьи ахаанаахыс ирыбжьоу ақьырсиантә еимакы зныԥшуа ифырхацәа бзиабарала раарԥшра.
Достоевски Москва абжьаратәи акласс иаҵанакуаз аҭаацәара далҵит.
Иҳақьымыз иаб, дтиранын, иан ԥҳәыс татан, анцәа дхалҵон, лыԥсҭазаара далҵит Достоевски 16 шықәса ихыҵаанӡа.
Аҷкәын қәыԥш аҩны имаз аҭагылазаашьа бааԥс дацәцарц азы ашәҟәыԥхьара бзиа ибаны ихҭаикит.
Ҷыдала игәаԥхон Гоголи, Гофмани, Бальзаки рырҿиамҭақәа
Достоевски иаб ус иҭаххан анџьныр ус иҵон Санкт-Петербург.
Ҽнак, ахәыҷқәа ашкол аҿы ианыҟаз иаб иаҳтынраҿы имаҵуҩцәа дыршьит.
Достоевски, шамахамзар, игәалашәаӡомызт, иаб дшыршьыз атәы.
Зигмунд Фреид ароманист имаз аепилепсиа гәынхәҵысҭала иаб иԥсра дахьазхәыцуаз ихы иавибоз иахылҵуазар ҟалоит ҳәа иԥхьаӡон.
Акритикцәа ргәаанагарала «Ацәгьауреи ахьырхәреи» – шедевруп, ари ароман аҿы Достоевскии ишьҭихуеит ахьырхәра апроблема уи ауаҩы гәаҟрыла ихихыр шауа. Алитературатә критикцәа изларҳәо ала, ароманист инарҵауланы ҩныҵҟала ауаҩы иҭҵаара дашьҭан, ауаҩытәыҩса ицәанырра ахкқәа зегьы раарԥшразы – илаҟәӡоу аҭахрақәа инадыркны, иҳараку адоуҳатә цәаныррақәа рҟынӡа.
Раԥхьа инаргыланы, иара дазҿлымҳан ауаҩытәыҩса ахаанаахыс дзышьҭоу – Анцәеи иара, ихи реилкаара.
Достоевскии аҵыхәтәантәи ироманқәа ируакхеит ҭаацәарак рытрагедиа аазырԥшуа «Аишьцәа Карамазоваа» 1880 ш.
Ароман аҿы ԥшьҩык аԥацәа рахьтә руаӡәык иаб дишьуеит.
1881 шықәса азы «Аишьцәа Карамазоваа» ароман даналга анаҩс мызқәак рышьҭахь иԥсҭазаара далҵит иара иҩны Санкт-Петербург.
Џьон Уинстон Оно Леннон – еицырдыруа Британиатәи арок-гәыԥ «Битлз» ашәаҳәаҩ, дкомпозиторын, дпоетын, дгитаристын.
Иара убас иара ирҿиаратә кариераҿы ахкы назыгӡоз музыкантын, политикатә активистын, артистын, актиорын, авторын.
Уи акомпозиторцәа рдует џьашьахәы Џьони – Маккартни иалазаара иабзоураны арок музыка аҿиара анырра ӷәӷәа аиҭеит.
Аҭоурыхаҿы Леннон иашәақәа «Imagine» и «Strawberry Fields Forever» лассы-лассы апоп-музыка аҭоурых зегьы аҿы иреиӷьу ашәақәоуп ҳәа азырҳәоит.
2002 ш. азы британиатәи ателерадиоеилахәыра Би-Би-Си азҵаанҵа мҩаԥнагеит, аҭоурых зегьы аҿы британиаа рахьтә шәҩык инарылукааша зегьы иреиҳаӡоу, зегь иеицырдыруа ауаа реилкааразы.
Британиа ауаажәларра Леннон аабатәи аҭыԥ аҿы ддыргылеит.
Британиа ауаажәларра Леннон аабатәи аҭыԥ аҿы ддыргылеит.
Леннон 1940 шықәса жьҭаара 9 рзы Ливерпуль ақалақь аҿы диит.
Иҭаацәа аҩыџьагь амузыкатә ҵара рыман.
Урҭ анеилыҵ ашьҭахь, ихәыҷреи иарԥысреи иан лаҳәшьеи лхаҵеи рҿы ихигеит.
Џьон Леннон Ливерпультәи аҟазаратә коллеџь аҿы дрыдыркылеит.
Уа аҵара игәаԥхомызт азы, аҵыхәтәан, иҵара аанижьуеит.
Уи аҭыԥан Леннон амузыка ихы азикуеит, ҷыдала америкатәи рокн-ролли, ашәаҳәаҩцәа Елвис Пресли, Чак Бери, Бадди Холли ирҭаз абзиабареи ирыбзоураны.
Леннон рок-н-ролл агәыԥаҿы ахәмарра далагеит, анаҩс уи «Битлз» ҳәа ахьӡ ауит.
Хынҩажәатәи ашықәсқәа рзы Леннон амузыкатә жанр рок-нролл аҿиараҿы инарҵауланы анырра аиҭеит, абасала, ари амузыка ажанр аҳәаақәагьы ирҭбааит.
Леннон иколлега акомпозитор Маккартни днаидкыланы ХХ ашәышықәсазы анырра ду ҟазҵоз акомпозиторцәа, ашәаҳәаҩцәа амузыкантцәа ҳәа ирыԥхьаӡоит.
1970 шықәсазы Џьон Леннон «Битлз» далҵырц иӡбоит.
Уи агәыԥ иалахәыз аԥшьҩык рахьтә Леннон зегь раасҭа ирацәаны амузыкатә альбомқәа ҭижьит.
1980 шықәсазы, Леннон, Чампен захьӡыз, зхы еилаԥсаз афонат рыцҳарыла дҭаирхеит.
Уи ашәаҳәаҩ хынтә диеихсеит.
Хык имаахаӡеит, агьырҭ аԥшьхык ибӷа, ижәҩа иаахеит.
Хынҩажәатәи ашықәсқәа рзы, зны Леннон уԥсра шԥаҟалари угәы ишԥаагои ҳәа ианиазҵаа, уи иаалырҟьаны, “зхы еилаԥсоу аӡәы сишьыр ауеит” ҳәа аҭак ҟаиҵеит.
Жәларбжьаратәи аиҿкаарақәа
Европатәи аидгыла – европатәи атәылақәа 25 еидызкыло, аиҳабырабжьаратә имилаҭтәым еиҿкаароуп, урҭ Аидгыла иалахәу атәылақәа ҳәа рыхьӡуп.
Европатәи аидгыла – европатәи атәылақәа 25 еидызкыло, аиҳабырабжьаратә имилаҭтәым еиҿкаароуп, урҭ Аидгыла иалахәу атәылақәа ҳәа рыхьӡуп.
Европатәи аидгыла 1992 шықәсазы иаԥҵан Европатәи аидгылазы Маастрихттәи аиқәшаҳаҭрала.
Еропатәи аидгыла аусура иаҵанакуеит аҳәынҭқарратә усзура аҟәшақәа зегьы, агәабзиарахьчареи аекономикеи инадыркны адәныҟатәи аполитикеи атәылахьчареи рҟынӡа.
Урҭ рыдагьы, Евроеидгыла аҟазаараҿы ихадараны иҟоуп иаку аџьырмыкьа аԥҵареи напхгараҭареи, уи иаҵанакуеит: аҳазалхратә еидгыла, иҟоу 25 тәыла рҿы 12 рыҟны иалагалоу иаку авалиута, иаку ақыҭанхамҩатә политика, иаку ахәаахәҭратә политикеи иаку аԥсыӡхьчаратә политикеи.
Евроеидгыла аусбарҭа хадақәаны иҟоуп Еврокомиссиа, Европатәи Аидгыла Ахеилак, Европатәи ахеилак, Европатәи аидгыла Аӡбара, Европатәи аԥхьаӡаратә палата, Европатәи амилаҭтә банки Европатәи апарламенти.
Евроеидгыла арҭбаара атәы ҳҳәозар, еиҳа аҽарҭбааит лаҵарамза 1, 2004 шықәсазы Евроеидгыла иҿыцу аҳәынҭқаррақәа 10 анацла.
Румыниеи Болгариеи Евроеидгыла иалалеит ажьырныҳәа 1, 2007 шықәсазы.
Аԥхьаҟа Евроеидгыла иазҳар алшоит 30 ҳәынҭқарра рҟынӡа.
Евроеидгыла аҽырҭбаара апроцесс зны-зынла евроинтеграциаҳәа азырҳәоит.
Евроеидгыла алаларазы аҳәынҭқарра аекономикатәи аполитикатәи дҵақәак нанагӡароуп.
Насгьы Евроеидгыла аиқәшаҳаҭра инақәыршәаны, Евроеидгыла иалахәу зегьы уи алалара иазыразхароуп.
Евроеидгыла иахьа 28 ҳәынҭқарра алоуп, иеиднакыло ауааԥсыра 500 миллион рҟынӡа ҟалоит инықәырԥшшәа.
2012 шықәсазы Европатәи аидгыла аҭынчра иазку Нобель ипремиа анашьоуп.
ИУНЕСКО – ари аҵараиуреи, аҵарадырреи, акультуреи рызҵаарақәа рзы Еиду Амилаҭқәа Реиҿкаароуп – иаԥҵан абҵара 16, 1945 шықәсазы.
Иахьа ИУНЕСКО Ауаатәҩса рҿаԥхьа иқәгыло аетика ҟазшьа змоу апрболемақәа рҭышәныртәалара, рҳәаақәҵара иазку жәларбжьаратәи анормативтә документқәа шьаҭас изауа иҿыцу аидеиақәеи астандартқәеи рцәыргара зылшо акакәны иҟоуп
ИУНЕСКО иара убас аинформациқәеи адыррақәеи реимдареи рыларҵәареи иазку центрны иҟоуп, убри алагьы ари аиҿкаара иалахәу аҳәынҭқаррақәа руаажәларрақәа рылшарақәа еиуеиԥшым аҟәшақәа рыҟны рыҿиара иацхраауеит.
Жәакала, ИУНЕСКО аус зуа 191 иара убас ассоциациатә ҳәынҭқаррақәа 6 рыбжьара – аҵараиуреи, акультуреи, акоммуникациеи рысҟәшаҟны жәларбжьаратәи аусеицура иацхраауеит.
ИУНЕСКО ииашаны, мцҳәарада, хра злоу ауаатәыҩсатә ҟазшьақәеи иарбан цивилизациазаалакгьы, иарбан культуразаалакгьы ҳаҭыр ақәҵареи шьаҭас измоу жәларбжьаратәи аигәныҩразы, аилибакааразы аҭагылазаашьа аԥҵара иазкуп.
ИУНЕСКО ари ароль иахьа ҷыдала аҵакы дуӡӡа амоуп атерроризм ауаҩытәыҩса ашәарҭара анрызцәырнаго аамҭазы.
Адунеи аԥхьаҟа иҭышәынтәаланы аҿиаразы, ауаҩы зинқәа ирықәныҟәаны, ҳаҭырла ауааи ажәларқәеи реизыҟазаашьеи, аӷарра аҿагылареи шьаҭас измоу аглобалтә знеишьа аҭахуп.
Абарҭ ахырхарҭақәа роуп ИУНЕСКО хықәкыс иамоу, уи аусурагьы ҵакыс иаҵоу.
Кембриџь – Оксфорд анаҩс, Британиа ду иҟоу зегь раасҭа ижәытәтәу аҩбатәи университетуп, адунеи аҿы аԥшьбатәи аҭыԥ аннакылоит, еиҳа еицырдыруа ауниверситетқәа ируакуп.
Кембриџьтәи ауниверситет шьақәгылоуп 31 коллеџь рыла.
Ақалақь аҿы инхо ауааԥсыра реиҳараҩык арҵаҩцәеи астудентцәеи роуп.
Астудентцәа зегь аҵара анырҵо Кембриџь инхозароуп.
Кембриџь амҩадуқәа рҿы иуԥылоит ииаҵәеиқәароу, мамзаргьы еиқәаҵәоу, амаҭәа зшәу аҿар маҷымкәа.
Астудентцәеи аспирантцәеи рҵареи рыҭҵаарадырратә усуреи ашколқәа - дара қ ыҟоуп - рыҟны имҩаԥысуеит.
Ашколқәа афакультетқәеи акафедрақәеи рыла ишьақәгылоуп.
Кембриџьтәи ауниверситет аҟны арҵара мҩаԥысуеит 28 курс рыла.
Арҭ акурсқәа ирыҵанакуеит абарҭ амаҭәарқәа:
Иахьатәии абжьарашәышықәсазтәи абызшәақәа; афранцыз, анемец, аиталиа, аиспан, апортугалиа, аурыс бызшәақәа.
Абиологиатәи абиомедицинатәи ҵарадыррақәа
Иахьа аколлеџьқәа хԥа аҳәса рымацара рыдыркылоит.
Егьырҭ 28 коллеџь –еилаԥсоуп.
Аколлеџьқәа ҩба аспирантцәа мацара рыдыркылоит.
Аколлеџьқәа 4 еиҳарак астудентцәа еиҳабацәа ма аспирантцәа рыдыркылоит - 21 ш. иреиҳау.
Егьырҭ 25 коллеџь астудентцәа реиԥш аспирантцәагьы рыдыркылоит.
Европатәи аҳәса иаци иахьеи
17-тәи ашәышықәсазы ибеиаз аҳәсақәа, шамахамзар, аҩны арҵаҩцәа аҵара ддырҵон.
Урҭ иддырҵон абас еиԥш иҟаз амаҭәарқәа: алаҭын, афранцыз бызшәа, анапҟазара иара убас иддырҵон урҭ рҭеиҭыԥш ацклаԥшышьа, афортепианои егьырҭ амузыкатә инструментқәеи рҿы ахәмаршьа.
Дара ианрызҳалак, рҭаацәа ирыӡбон хаҵа изыццаша; аԥҳәызба лҭаацәа лыԥшәма иҭаацәара леихраҵага рырҭар акәын.
Ибеиаз аҳәса аус рыуӡомызт, урҭ аҩны иҟазар акәын, рҭаацәа ирхылапшуан рмаҵуцәа адҵақәа рыҭо, иҟарҵаша раҳәо.
Иӷарыз аҳәса ашкол ахь иныҟәомызт, аҵарагьы рымамызт; рыҩны, рхәыҷқәа ирхылаԥшуан, афатә ҟарҵон, амхы, ауҭра ҟарҵон.
Рџьабааԥса маҷны ирзыршәон, аус рацәаны иутәын.
19-тәи ашәышықәсазы амал змаз аҳәса аҵара аҩны иддырҵон, урҭгьы 17-тәи ашәышықәсазы аҳәса иддырҵоз ддырҵон, шамахамзар.
Урҭ афортепиано ахәмаршьа, францыз бызшәала ацәажәашьа, аҽырԥшӡашьа, асасцәа рырлахҿыхшьа ргәыҟаҵашьа ддырҵон.
1870 шықәса рынахыс хымԥада аҵара рымазар акәын.
Аҷкәынцәеи аӡӷабцәеи еиуеиԥшымыз амаҭәарқәа ирхысуан.
Аӡӷабцәа аӡәӡәашьеи, афатәҟаҵашьеи, анаплыхҟаҵарақәеи, аҩны аныҟәгашьеи рҵон.
Аҳәса беиақәа аус руӡомызт, урҭ рмаҵуцәа рыцырхырааны анхамҩа иахылаԥшуан.
Аҳәса беиақәа рмаҵуцәа аҩны усқәа зегьы ҟарҵон.
Абасала, аҳәса беиақәа ирыдыз ҭеиҭыԥшла аԥшӡареи амаҵуцәа напхгара рыҭареи акәын.
Аҳәса ӷарцәа аусгьы рулар ахәыҷқәагьы рааӡалар акәын.
Урҭ ашахтақәеи афабрикақәеи рҿы сааҭ раацәала аус руан акәын, аха идырҳауаз даара имаҷын.
1870 шықәсанӡа иӷарыз аҭаацәарақәа рхәыҷқәагьы аус рулар акәын.
20-тәи ашәышықәсазы, Актәи адунеизегьтәи аибашьра ианалага, ахацәа еибашьра ицеит азы аҳәса зуалафахәы маҷыз русурҭа ҭыԥқәа ааныжьны, афабрикақәа рахь усура ицар рылшон, убри аҟынтә афабрикақәа рҿы аҳәса рымацара аус руан, аибашьразы абџьар ҟарҵон.
Анаҩс акьыԥхьга машьына аԥырҵеит аҟнытә аԥҳәыс маӡаныҟәгаҩыс аусурҭа лоур алшон.
Џьоукы рҵаҩцәас аусура иалагеит.
Аԥҳәыс уажәшьҭа лхатә зин лоуит, ицәырҵуа иалагеит раԥхьаӡатәи аҳәса – аҳәынҭқарра ахадацәа.
Даҽа џьоукы аполитика рнапы аларкуа иалагоит.
Аҳәса даҽа цәамаҭәак ныҟәырго иалагеит, урҭ уажәшьҭа акорсетқәа ныҟәыргаӡом, аҵык кьаҿқәа ршәырҵоит, иара убас ахаҵеиқәагьы рышьарҵоит.
Сгәанала, аҳәса рроль даара аҽаԥсахит.
20-тәи ашәышықәсазы иҟалаз аиҭакрақәа ибзианы анырра ҟарҵеит, избанзар урҭ ахацәа ираҟараны ирыхәаԥшуа иалагеит, аемансипациатә процессқәа уи еиԥш аҭагылазаашьа рнаҭеит.
Диана – ажәлар рыпринцесса
Диана Спенсар диит 1961 шықәса ԥхынгәы 1 азы Лондон.
Уи ҩыџьа аиҳәшьцәа еиҳабацәеи аиашьа еиҵби лыман.
Данхәыҷыз ахәмаррақәа, аӡсара, аҩра, акәашара бзиа илбон.
Лара дкәашаҩхарц лҭахын.
Уи адагьы, Диана ахәыҷқәа даара бзиа илбон азы жәаф шықәса анылхыҵуаз ахәыҷ баҳҷаҿ аус луан.
Диана дыпринцессахеит апринц Чарлыз, аҳкәажә лԥа, ԥҳәысс дигарц ажәа анылниҵа, ианеибага ашьҭахь.
Раԥхьа урҭ насыԥ змаз ҭаацәаран уҳәартә иҟан.
Ҩыџьа аԥацәа рыман.
Дара акыр иныҟәахьан, аус руан, еицны атәылақәа акыр рбахьан.
Аха изҿыз хаз-хазын азы Диана насыԥ наӡаны илымамызт.
Чарлыз лара дизеилкаауамызт.
Диана адунеиаҿ зегь реиҳа ирдыруаз, зегь реиҳа иԥшӡаз, зегь реиҳа зфотосахьа ҭырхуаз ԥҳәысны дзыҟаз?
Еиуеиԥшым атәылақәа рыҟнытә миллионҩыла ауаа ргәы дзалнахи, лгәыбылра дзырки лара?
Избан Лондан данҭаха ашьҭахь лыхьӡала абас ауаа рацәаҩны изааи?
Избан, Диана лыԥсҭазаара далызхыз автокатастрофа ҵҩа змам ауаа рцәа иҭанарӡыӡартә изыҟалеи?
Изырҭаххеи ауаа Лондонҟа апринцесса лыԥсыжрахь ацара?
“Диана убас ԥҳәыс ссирын, лара лаҟара насыԥ змамыз ауаа убри аҟара рзыҟалҵахьан.”, – рҳәоит дыздыруаз ауаа.
Диана ак лаҩшәомызт, дгәыбылҩын.
Шәҩыла ауаа иазгәарҭон лыразра.
Бзиа илбон амал змамыз абжьара уаа, лара амалгьы амал змаз аҩызцәагьы шлымазгьы.
Дахьыҟазаалак ауаа сабарыцхраари ҳәа дхәыцуан.
Уи бзиа илбон ауаа рыцҳақәеи ачымазыҩцәеи, АСПИД-и аҿкы чымазара змаз рыхәышәтәырҭақәа рҿы днеиуан, урҭ рыхькьысра дацәшәаӡомызт, драцәажәон, дырзыӡырҩуан.
Уи ауаа ԥарала мацара акәӡамызт ауаа дышрыцхраауаз, лгәылыԥсы рылҭон урҭ насыԥ рымазарцазы, избанзар лара насыԥ лымамызт.
Урҭ абзиабара рылҭарц лҭахын, избанзар уи абзиабара лара лхаҭа илыгын.
Диана 15 шықәса лҭаацәараҿы абзиабара илымамыз лыԥсихика ианыԥшит азы лассы-лассы дҵәыуо дырбон.
Убри аҟара илыцклаԥшуан, лгәы ндырхон, уи иахҟьаны анерв чымазарагьы ҵылгеит, аха убригьы даиааит, еиҳа ианыуадаҩыз аамҭазы ажәлар рыбзиабара лдыруан азы.
Ииашаҵәҟьаны, Диана ажәлар дрыпринцессаны дыҟан.
Америкатәии Британиатәии ашколқәа
Америка ахәыҷқәа зегь ашкол ахь ицоит фышқәса инаркны жәаф рҟынӡа.
Урҭ фышықәса “алагарҭатәи” ашкол аҿы иҟоуп, ԥшьышықәса ма фышықәса “аҩбатәи” ма “аиҳабыра” школ аҿы.
Ашкотә ҵараиура ахы иақәиҭуп.
Есышықәса, аҵарашықәс анҵәамҭазы, ахәыҷқәа атест ргоит.
Ахәыҷы ибзианы аҵара иҵозар, уи егьи акласс ахь диасуеит.
Ибзианы изымҵозар, уи аҵара деиҭахысроуп.
Школқәак иахьатәи аамҭа иақәшәо акомпиутер, акабельтә телехәаԥшреиԥш иҟоу амыругақәа рымоуп, аха атәылаҿы иҟоуп класс уадак мацара змоу даҽа школқәакгьы.
Ашкол аҿы рҵара ианалгалак, анаҩс, урҭ реиҳараҩык абжьаратә школ адиплом роуеит.
Аколлеџь аҿы аҵара рҵар рҭахызар, атестқәа ргоит аколлеџь аҭаларазы.
Британиа ду ахәыҷқәа ашкол ахь иныҟәоит хәба инаркны жәафанӡа.
Урҭ фышықәса «алагарҭатә» школ аҿы ирхыргоит, анаҩс иацырҵоит «аҩбатәи ашкол» аҿы.
Брита- ниа ду «аҳәынҭқарратә» школқәа ыҟоуп, урҭ рхы иақәиҭуп, ахатә школқәа рыхәԥса аҭаацәа иршәоит.
Ахәыҷқәа есымша ашкол аҿы иҟоуп, аԥсшьара мшқәа раан ауп аҩныҟа ианаауа.
Урҭ, шамахамзар, аформа ҷыда ныҟәыргоит.
Аҩ-тәылак рыҟны аҵара, шамахамзар, даара формалла имҩаԥысуеит.
Астудентцәа агәыԥқәа рыҟны еицхыраауеит, арҵаҩ иахь ицоит ацхыраара анырҭаху мацара.
Дамеи иԥхыӡ маана
Амшын иаҿықәыз ԥсыуа қыҭак аҟны ҷкәына хәыҷык иҭаацәеи иареи еицынхон.
Дамеи ихьӡын иара.
Дамеи даара згәырҵҟәыл бзиаз хәыҷын.
Зегьы дрызҵаауан, зегьы идыруазар иҭахын.
Ҽнак, зны ақыҭаҿы инхоз ахацәа шьхацара аамҭа анааи, ианцо, излацо амҩа, арахә ахьдырҳәуа иахьалацәажәоз, иара ахаан имаҳацыз – аҵангәара ҳәа ажәа ҿыцк иаҳаит.
Дамеи аиҳабацәа аҵангәара закәуи ҳәа данразҵаа, урҭ хаҳәла еиларҭәахны мацара, иаакәыршаны иеиқәҵоу хаҳәгәарақәоуп, насгьы аҵан ргәарақәа еиҳарак гьежьгьежьӡа иҟоуп ҳәа иарҳәеит...
Нас Дамеи аҵан ргәарақәа зыргылодаз, аҵануаа зусҭцәада ҳәа дрызҵааит.
Урҭ зыргылоз даара уаа ссақәан ҳәа иарҳәеит, дара аныҟаз адунеи ауааҵәҟьақәа, ҳара ҳажәла – ауаа ҟамлаӡацызт ҳәа.
Аха Дамеи иаҳаз изхомызт, ихаҭа ибар иҭахын.
Иаб диҳәо далагеит ашьха сга ҳәа.
Дамеи макьана дхәыҷын азы Махаз, ус ихьӡын Дамеи иаб, иҵегьы иузҳар узгоит ҳәа иеиҳәеит.
Аха аҷкәын хәыҷ иаб иҳәара данаҟәымҵ, ашьха дахьцоз диманы дцеит.
Ашьха Дамеи бзиа ибеит, зегьы игәаԥхон ара, аха ашьха аԥхын кьаҿ анҵәамҭахь инеиуан, иара макьана изымдыруаз шаҟа ирацәаз...
Аҵануаа ргәара рхази рыџьмақәеи рзы идыргылон, аха рыџьмақәа дуӡӡақәан, ртәыҩақәа ауӡан, рԥаҵақәа ауын, ишьҭассы адгьыл иқәҳәазо иныҟәон.
Ахшгьы рацәаны ирымҵуан.
Абри акоуп аҵанаа рзы Дамеи иаҳазгьы.
Иҟоуп убас аԥсыуа ажәак – Аламыс ҳәа.
Даара акраҵанакуеит, даараӡагьы акры аанагоит аԥсуа изы ари ажәа кьаҿ.
Кәыркәа шоура цәгьак азы Гәдоуҭа ақалақь салсны сцон амшын агаҿахь шыҟоу.
Икакаҷха, ишәҭышха иҟаз абаҳча хәыҷ аҿы аҟәардә хәхәа дықәтәан ҭаҳмадак.
Аԥсшәа ааибаҳҳәан, снаидтәалеит.
Ажәеи ажәеи шеихаҳҳәаалоз, ажәабжьқәа рҳәара ҳнагалеит.
Иҵып шьҭа ҩынҩажәаҟа шықәса, – иҳәеит аҭаҳмада, – сара саҳәшьеиҵбы лыблақәа акы рхыслан, уи дархьаауа далагеит.
Дабаҳамгеи, дзаҳмырбада аҳақьым дуцәа, аха акгьы лмыхәагәышьеит.
Ус еиҳа-еиҳа деицәахо, уаҳагьы хәарҭак лмоуӡакәа длашәны дшаанхоз анеилылкаа – адәыӷба лҽаҵажьны лҽылшьит.
Сара џьара сыҟан, санааи, иеизаз ауаа аҩны дырҭәхьан.
Иҟәаҟәаха иҟаз саҳәшьа рыцҳа даарган, ацәардаӷәы дықәын.
Саҳәшьа илхаз аҳәсақәа шеизҵаауаз саҳаит: “Ахаҵеиқәа злышьоузеи, мшәан?” ҳәа.
Егьи, саҳәшьа сара сеиқәа лышьалҵазаап. Аха аҳәса данааилырх, аиқәа аҵаҟагьы иҟәашӡа лымаҭәақәа лшәын.
“Излышьалҵазеи, мшәан, ахаҵеиқәа? Изылҭаххазеи?” – иахырҳәаара рзымдыруа иааимҵаркит аҳәса.
Сара аӡәзаҵәык сакәын саҳәшьа мыжда ас зыҟалҵаз здыруаз – уи аламыс акәын!
Ауаҩ иаша
Дыҟан зны уаҩ иашак.
Иԥсы ҭанаҵы гәыр-ԥынҵак аҟарагьы аӡәы иитәыз имгацызт.
Ҽнак аӡы дышхықәтәалаз, ҵәак аманы ишаауаз ибеит.
Даара деилаҳаит ари аҵәа.
Аӡы иааҭиган ифеит.
Аха иаразнак иҟаиҵаз дахьхәит, избанзар аԥшәма дизымҵааӡакәа аҵәа ифеит.
Ари игәы иҵхон азы аҵәа зтәыз аԥшәма дыԥшааны даҭаимҵарц азы диҳәарц иӡбеит.
Аӡышьҭра дхыланы аҩадаҟа ддәықәлеит аҵәа ахьҭагылаз абаҳча иԥшаарц азы.
Ус дышнеиуаз, ааигәа иҟаз ақыҭаҟны днанагеит.
Ахаҵа абаҳча зтәыз аԥшәма иашҭа дынҭалан, аԥсшәа наиаҳәаны, ихьыз иеиҳәеит.
Ишыҟалаз сыздырам, аха убаҳчаҟнытә аӡы иалашәаз аҵәа сфеит.
Сгәы ҭынчхом сшаҭаумҵаз саҳаанӡа, избанзар ахаан сара истәымыз акы схы иасмырхәаӡац.
Аԥшәма аҭак ииҭеит:
Аҩны ԥҳак дсымоуп.
Лара днапыдоуп, дшьапыдоуп, дагьгаӡоуп.
Абас иҟоу арыцҳа ԥҳәысс дугар, уаҭасҵаӡом.
Ахаҵа дақәшаҳаҭхеит, ачара аҿҳәара ԥырҵәан иеиԥырҵит.
Аҿҳәара аҽны аҭаца ддәылыргеит
Уи гракгьы лымаӡамызт, уи моу, ссиршәа дыԥшӡан.
Арԥыс ари деигәырӷьеит, лабгьы дизҵааит ари иаанагои ҳәа.
Сыԥҳа ахаан иакәым ак ҟалымҵаӡац.
Уаргьы лара улеиԥшзаап.
Шәшеиқәнаго еилыскааит азы шәеибагар сҭаххеит.
Аҵәазы, ҳәарада, уаҭасҵаӡом.
Аидара хьанҭа
Аҵаҩы ирҵаҩы диҳәеит:
– Уара убри аҟара уҟәыӷоуп, угәалаҟазаара бжьысны уаҩы уибаӡом, ахаан аӡәы уизгәааӡом.
Саргьы ус сыҟазар сҭахуп, аха исылшаӡом усыцхраа!
Арҵаҩы ари дақәшаҳаҭхан, уца, акартоши амакәани аага ҳәа ддәықәиҵеит.
Аӡәы уизгәаар, иухамышҭуашәа убозар, абри акартош аашьҭыхны, ганкы ухьӡ анҵа, агьи аган аимак ахьуоуз ауаҩы ихьӡ анҵа, нас иара амакәан инаганы иҭаҵа, иҳәеит.
Абри амакәан уахьцалак иуманы уцалароуп.
Аӡәы уизгәаацыԥхьаӡа, картошк ацҵала, – иҳәеит. Аҵаҩы дақәшаҳаҭхеит.
Аамҭа ԥыҭк цеит.
Аҵаҩы имакәан иҭаз акартошқәа ирыцлеит азы ихьанҭахеит, дахьцалак изгаӡом.
Насгьы аԥхьа иҭаиҵаз акартош абаара иалагеит.
Афҩы цәгьахеит.
Аҵаҩы ирҵаҩы иҿы дааин иеиҳәеит:
– Ари шьҭа аныҟәгара уадаҩуп.
Амакәангьы хьанҭоуп, акартошқәа иҭоугьы бжьысит.
Даҽакы иҟасҵара саҳә!
Аха арҵаҩы аҭакс иаиҳәеит:
– Уаргьы уҩныҵҟа убас ауп ишыҟоу.
Аӡәы уаницәгәаалак, ахаҳә хьанҭеиԥш акы уаҵалоит.
Уи уаргьы иаразнак иузгәаҭаӡом.
Нас ахаҳәқәагьы рхыԥхьаӡара есааира иацлоит.
Агәаара уашьцыло, еицыло ишнеиуа – ҟазшьаны иҟалоит, афҩы змоу ҟазшьа бааԥсны ишьҭухуеит.
Аха уи лассы иухашҭуеит, избанзар амыцхәы ихьанҭахоит азы аныҟәгара уадаҩхоит.
Абри зегьы шымҩаԥысуа уахәаԥшны иубартә иуасҳәеит.
Аӡәы уаницәгәаауа мамзаргьы уара аӡәы игәы нурхарц ануӡба, уазхәыц, ани акартош бааԥс зҭоу амакәан аныҟәгара иаԥсоу иаԥсаму.
Ацқьа Валентин имш
Ацқьа Валентин имш алегендақәа ирхылҵит.
Ари амш еиҳа изаатәу асимволқәа дыруаӡәкуп – Купидон, Римтәи абзиабара анцәахәы, уи даадырԥшуеит ахыци ахәымпали зку аҷкәын хәыҷы ихаҿсахьала.
300 шықәса Иаса Қьырса иԥсра ашьҭахьгьы, римтәи аимператорцәа ауаа аурым нцәақәа рхаҵара рыдырцалон.
Валентин дқьырсиан ԥшьаҩын, ҳәамҭак ишаҳәо ала, Қьырса мап ахьицәимкыз азы абахҭа дҭаркит.
Жәабран 14 рзы Валентин ихы хырсеит.
Дыршьраны даныҟаз ауха ахылаԥшҩы иԥҳа, даҽа легендак ала, аҵыхәтәантәи асалам шәҟәы лзиҩит, «Бара ибтәу Валентин сҟынтә» ҳәагьы аҵаҩит, егьырҭ аҳәамҭақәа рыла, илашәыз ҭыԥҳак илзиҩит, уи дагьахәышәтәит.
Иахьа Ацқьа Валентин Имш – бзиа еибабо ирымшуп.
Адунеи аҿы зегь раасҭа ижәытәӡоу абызшәақәа
Шумертәи абызшәа, раԥхьатәи аҩыра зырҵабыргуа анҵамҭа ҳера ҟалаанӡа 3200 шықәса иаҵанакуеит.
Шумертәи абызшәа, раԥхьатәи аҩыра зырҵабыргуа анҵамҭа ҳера ҟалаанӡа 3200 шықәса иаҵанакуеит.
Ари абызшәала аҩыратә баҟақәа аарԥшын археологиатә ҭыԥ Џьемдеҭ Наср аҟны Ирак.
Шумертәи абызшәа ажәытәӡатәи ашумерцәа ирбызшәан. Уи ҳ.ҟ. 4-тәи азқьышықәсазы ицәырҵит ҳәа ирыԥхьаӡоит.
Шумертәи иара убас, егьырҭ абызшәақәа ирзааигәам, хазы иҟоу бызшәоуп ҳәа иԥхьаӡоуп.
Раԥхьаӡа аккадтәи абызшәа аӡбахә рҳәо иалагеит ҳера ҟалаанӡа 2800 шықәсазы.
Ирак Шадуппум аҳаблаҟны ари абызшәа шаҳаҭра азызуа анҵамҭақәа рыԥшааит.
Ари абызшәала ажәытәӡатәи Месопотамиа ицәажәон, иахьа иара ԥсхьеит ҳәа иԥхьаӡоуп.
Абызшәа ахьӡ, уи аамҭазы месопотамиатәи ацивилизациа агәҭаны иҟаз ақалақь ду ахьӡ Аккад аҟнытә иаиуит.
Аккадтәи абызшәала иҩыз раԥхьатәи атекстқәа ҳера ҟалаанӡа 3-тәи азқьышықәса аҩбатәи азыбжа аҩныҵҟа ицәырҵит.
Иахьа уажәраанӡа археологиатә ԥшаарақәа рыҟны иаарԥшын зқьыла атекстқәа.
Аккадтәи абызшәа иахьатәи Мрагылара Ааигәа иахьаҵанакуаз адгьылқәа рыҟны ҩ-жәларык злеицәажәоз бызшәан.
Абызшәа ҿыцәаауа иалагеит ҳ.ҟ. 8-тәи ашәышықәсазы.
Мысра иашьагәыҭу абызшәа афро-азиатәи абызшәатә ҭаацәара иатәуп.
Ари абызшәа раԥхьатәи аҩыратә баҟақәа ҳ.ҟ. 3400 шықәса иаҵанакуеит.
Мысратәи абызшәа раԥхьатәи аҩыратә нҵамҭқәа афараон Сет-Перибсен идамраҿы иԥшаан.
Ҳ.ҟ. 7-тәи ашәышықәса анҵәамҭанӡа ари абызшәа копттәи абызшәа аформала иҟан.
Абызшәа иахьатәи аформа мысратәи араб бызшәаны иҟоуп, аԥсылманцәа Мысра анрымпыҵархала ашьҭахь копттәи абызшәа аҭыԥан ицәырҵыз.
Убас шакәугьы копттәи абызшәа иахьагьы иҟоуп Копттәи Аныха анцәамаҵзура абызшәа аҳасабала.
Иахьа иԥсхьоу асемиттә бызшәа, еблаиттәи абызшәа зны, ҳ.ҟ. 2400 ш. инаркны аҳра зуаз бызшәан.
Ақалақь Ебла аԥҽыхақәа рыҟны археологиатә ԥшаарақәа раан зқьыла ари абызшәала анҵаҩырақәа зныз атаблицақәа рыԥшааит.
Иарала ицәажәон ҳ.ҟ. 3-тәи азқьышықәсазы ажәытәӡатәи ақалақь Ебла, Алеппои Хамеи рыбжьара, иахьа – Мраҭашәаратәи Шьамтәылан.
Аккадтәи анаҩс ажәытәӡатәи аҩбатәи аҩыратә семиттә бызшәаны иҟаз еблаиттәи абызшәа иахьа иԥсхьоу бызшәоуп ҳәа иԥхьаӡоуп.
Ари абызшәа инарҭбааны рхы иадырхәон ҳ.ҟ. 2-тәи ашә.
Миноитәи абызшәа, иара ажәытәӡатәи Крит иабызшәаны иҟан.
Иахьа абызшәақәа ирҟәыҭхоу бызшәоуп ҳәа ирыԥхьаӡоит, избанзар егьырҭ абызшәақәеи иареи реизааигәара шьақәыргылаӡам.
Раԥхьаӡа хеттәи абызшәа аӡбахә рҳәо иалагеит ҳера ҟалаанӡа 1650 ш.
Иахьа ари иԥсхьоу бызшәоуп, аха зны Анатолиа аҩада-ацентртә хәҭаҟны инхоз ажәлар – ахеттцәа алацәажәон.
Абызшәа ахархәара иаҟәыҵит Хеттәи аимпериа анеилаҳа ашьҭахь.
Аеллин бызшәа адунеи аҿы зыԥсы ҭоу ижәытәӡатәиу аҩыратә бызшәақәа ируакуп.
Аеллин бызшәала раԥхьатәи аҩырақәа ҳ.ҟ. 1400 шықәса ирыҵанакуеит.
34 шәышықәса зхыҵуа аҩыратә аҭоурых змоу ари абызшәа индоевропатәи абызшәақәа рыҩныҵҟа зегь раасҭа аҩыратә ҭоурых ду змоу акоуп.
Аеллин бызшәа балкантәи адгьылбжьаха иқәынхоз ажәларқәа рхатәы бызшәа ауп.
Иахьа еллин бызшәала ицәажәоит 13 миллионҩык раҟара ауаа.
Акитаи бызшәала шаҳаҭра зуа анҵамҭақәа ҳ.ҟ. 11-тәи ашә. иаҵанакуеит.
Иахьа китаи бызшәала 1 миллиардҩык ауаа инареиҳаны ицәажәоит – ари адунеи аҿы зегь раасҭа ахархәара змоу абызшәақәа ируакуп.
Акитаи бызшәа адиалекттә гәыԥқәа рыла ишьақәгылоуп, путунхуа - истандартәу акитаи бызшәа - иалацәажәо рхыԥхьаӡарала актәи аҭыԥ ааннакылоит.
Агәыԥ зегьы ааидкыланы, егьырҭ абызшәа вариантқәагьы - акитаи бызшәа ҳәа рыхьӡуп.
Абызшәа аҵаразы иаҭаху
Атәым бызшәа аҵаразы аамҭагьы амчгьы рацәаны иаҭахуп.
Еиҳараҩык уи аҵара иаҟәыҵуеит ииашамкәа ацәажәара иацәшәаны уҳәа уб. иҵ.
Ааи, угәы каҳауеит, аиашазы, атәым бызшәа аҵараан уи ахатәы бызшәаҟнеиԥш имарианы ишуцмааиуа анубалак.
Убас шакәугьы, атәым бызшәа бзианы ижәдыруазарц шәҭахызар, уи ирласӡаны аҵара алзыршо – агхақәа ҟаҵо акәзаргьы ацәажәашьа шәҵароуп.
Абызшәа уадаҩуп хәа акгьы ианагаӡом.
Абызшәа аҵараҿы иухәоит ҿырҳәалатәи ажәаҳәа аԥышәа.
Абызшәа аҵараҿы иухәоит ҿырҳәалатәи  ацәажәара аԥышәа.
Даара иухәоит азыӡырҩра, абасала, акрызҵазкуа ари ашьцылараҿы уҽԥушәоит, насгьы абызшәа ныҟәызго ражәаҳәа уашьцылоит.
Абызшәа аҵараҿы метод бзианы иҟоуп, тәым бызшәала ҿырҳәала аԥхьареи аҽаршьцыларақәа рыҩреи.
Иара убас акыр иуцхраауеит абызшәа аҵара хымԥада ишуҭаху анудыруа.
Абизнес азы акәу, аныҟәарақәа рзы акәу, аусуразы мамзаргьы баша аицәажәаразы акәу изышәҵо?
Ҵаҵӷәыс иамоу анудыруа, иара ззуҭаху иацхраауа даҽа факторк ацлоит ари, ииашаны ахықәкы ақәыргылареи уи инақәыршәаны алҵшәеи рышҟа уназго.
Абызшәа аҵаразы зеиԥш ԥҟарақәак.
Абызшәа аҵаразы зеиԥш абжьгарақәак.
Зегь реиҳа ихадароу аԥҟара: агхақәа рыҟаҵара шәацәымшәан. Шәхы агәра жәгала. Шәыгхақәа анраҳалак ауп ауаа урҭ рыриашара анрылшо.
Иаашәыкәыршаны аԥсшәа ыҟазартә иҟашәҵа. Аԥсуа бызшәа зҳәо рыҩныҵҟа шәыҟаз, пассивла акәзаргьы ари абызшәа шәҵаларц азы. Уи аҵаразы зегьы иреиӷьу – аицәажәага бызшәоуп.
Есҽны ишәҵала. Апрограмма шьақәшәыргыл. Мчыбжьык уи аҵара шаҟа аамҭа ақәшәырӡуа шәыӡба, нас уи аграфик шәықәныҟала.
Аҩны ишәыцынхо, шәҩызцәа аҵаразы иазԥхьагәашәҭаз атәы рашәҳәа. Шәрыҳәа шәҵараҿы ишәыцхраарц азы ишәԥырхагамхакәа.
Абызшәазы аԥышәа ихадоу ԥшь-шьцыларак рыла ишьақәгылоу: аԥхьара, аҩра, ҿырҳәалатәи ажәаҳәа, аудионҵара. Абарҭ ашьцыларақәа зегьы шәоуроуп.
Шәхазы иазгәашәҭала аҵара еиҳа иеиӷьны ианымҩаԥысуа.
Ажәақәа иеиҳа игәнышәкылоит аҳәоу иалаҵаны.
Аԥышәара ма атест аҽазыҟаҵара хықәкыс иҟашәҵа. Акы уҽаназыҟауҵо аҵара еиҳа еиӷьны имҩаԥысуеит.
Аԥсуа бызшәа ибзианы шәанашьцылалак, ижәдыруа шәаныҟалалак, уи ишәнаҭо атәы шәазхәыцлароуп.
Иззышәҵо, изышәҭаху шәазхәыцны шәалагароуп.
Аҵара шәгәазырԥхо, аинтерес шәызҭо аҭагылазаашьа аԥышәҵа. Ажәа “ус иаҭахуп” шәхашәыршҭ.
Еиҳа ишәнаало шәазхәыц: шәхала акәу, агәыԥ аҿы акәу аҵара ахьышәҭаху.
Ишәгәалашәыршәала шәурокқәа.
Ишәҵаз зегьы шәгәалашәыршәарц азы аамҭа шәыԥшаала.
Ажәак алкааны аҵакы шәзеилымкаауазар, аҵакы шәахәаԥш.
Ажәак алкааны аҵакы шәзеилымкаауазар, аконтекст шәахәаԥш.
Уи иаакәыршәаны иҟоу ажәақәа ишәзымдыруа ажәа аҵакы шәыҵарҳәоит.
Аконтекст аҟнытә аҵакы шәзеилкаауазар гәашәҭ.
Аихьӡара бзиақәа ануоууа абызшәа раԥхьаӡа аҵара уанналаго ауп.
Аха абызшәа бзианы аилкаара шәалагазаргьы, аҵара шәаҟәымҵыр еиӷьуп.
Избанзар ара аихьӡара уи аҟара иубарҭаӡам.
Аграмматика еиҳа иеиӷьны иуҵоит ацәажәараҿы.
Шәыбжьы анҵаны шәцәажәашьеи аинтонациеи гәашәҭ. Уи апроблема ахьшәымоу аԥшаараҿы ишәыцхраауеит.
Шәыбжьы анҵаны ашьҭыбжьқәа рҳәашьеи аинтонациеи гәашәҭ. Уи апроблема ахьшәымоу аԥшаараҿы ишәыцхраауеит.
Ишышәҭаху еиԥш алҵшәақәа шәымамзар, уи абызшәа иахароуп ҳәа аанагаӡом: изхароу шәара шәоуп, избанзар абызшәа злашәҵаша шәзымԥшааӡеит.
