
Их ду беиа абара ҟазшьас иахьимаз анаҩсангьы, илан аҟыԥҳәа улаԥш иҵа шәашаз
аха маԥагьара, ари иалнаршоит иҟауҵо
зеиԥшразаалакь, ҽаӡә иҟаиҵаз ак аиԥш,
хьаҳәԥаҳәрада адкылара, иҟа лап уи зырҿио
ииашаҵәҟьан ауаҩ илоу џьшьа дзықәгәыӷуа аԥыжәаратә цәанырра акәзар.
Салам шәҟәык аҟнытә(афранцыз бызшәахьтә)

Ауаа хгылақәарз гәмырҿыӷьгас
Сара сашьҭам иҟаларц,
Исҭахын, ҳҩызара иаҳамҭаз,
Уҿаԥхьа ицәырызгарц, иубарц
Иуаҭәоу аиҳаҵәҟьагь инагоу,
Гәыла-ԥсыла иԥшьоу уара,
Зхәыцреи знаалашьеи хьӡырҳәагоу,
Иҭәу поезиала зхаҿра;
Исылшаз ауп, абраҟа иеизгоу,
Иудкыл иеилыӷраау ахқәа,
Зыбжа лафу, зыбжа гәхьаау,
Ахархь уаа ражәа аҟнытә исҭаау
Схәыцра хыҭҟьа алҵшәақәа, —
Амыцәареи агәаҳәа кьаҿқәеи,
Ишәымыз ашықәсқәа, иканӡаз,
Ахшыҩ хьшәашәеи агә агәаҟреи
Рымҩа иацыз, ирыхшаз.

Зегьы дрыхьӡарц, инырырц иҭахуп.
Аҭауад Виаземски.

«Саб иашьа, зламыс хьӡырҳәагаз,
Ачымазара данакы,
Ахылаԥшра иҭаххеит инагаз,
Изымхәыцт иеиӷьыз даҽакы.
Ихҭыс шьоук рзы иҿырԥшыгоуп:
Аха, анцәиныс, игәыԥҵәагоуп,
Шьаҿак уааидымшәо џьара
Ачымазаҩ иҷаԥшьара!
Изакә гьангьашроузеи, ҵаны,
Аарла ишьҭоу игәы аҭгара,
Ихчы арманшәалара, иркра
Ихәшәқәа, улахь еиқәҵаны;
Уқәыԥсычҳауа угәы аҭҵаара:
«Уанбеигои аҩсҭаа уара?»

Ҽыуардынла ицоз ццакрала
Дхәыцуан арԥыс-хыҭҟьа абас:
Жәҩанахьтә Зевс игәаԥхарала
Шьҭрала амал рацәа зыхәҭаз;
Лиудмилеи нас Руслани рҩызцәа!
Хара ҳамца, иара абраҵәҟьа,
Азин сымазааит сара
Сфырхаҵа иӡбахә аҳәара:
Онегин, сара сҩыза гәакьа,
Диит иахьымҩасуа Нева,
Иҟалап уизар ухаҭагь уа,
Саԥхьаҩ, ма уҽырбозҭгьы анкьа;
Снеи-ҩеилон ԥаса саргь убра:
Аха аҩада сзеицәоуп сара.

Служив отлично-благородно,
Долгами жил его отец,
Давал три бала ежегодно
И промотался наконец.
Судьба Евгения хранила:
Сперва Madame за ним ходила,
Потом Monsieur ее сменил.
Ребенок был резов, но мил.
Monsieur l’Abbè француз убогий,
Чтоб не измучилось дитя,
Учил его всему шутя,
Не докучал моралью строгой,
Слегка за шалости бранил
И в Летний сад гулять водил.

Ус, алеишәа ҷыда мыхьтәха,
Евгени иҷкәынра анихьӡа,
Игәыӷреи игәҭыхақәеи анҿыха,
Mоnsier дыԥхарҵеит хараӡа.
Абар с-Онегин ихы дақәиҭуп,
Ихы аҵырффашьа — мода ҿыцуп,
Dandy Лондонтәи ихаҭа:
Инагоу рышҟа дцәырҵит шьҭа!..
Ишиҭахыз францыз бызшәала
Уи дагьаԥхьон, дагьыҩуан,
Деиламс мазурка дкәашауан,
Дхырхәауан, ишаҭәаз ала,
Уаҳа ишәҭахи? Иеилкаауп,
Уи дагьҟәышуп, дагьуаҩхаауп…

Иҳалшоз ала, зны аамҭала
Ҵара ԥыҭк ҳҵақәеит зегьы
Ҳа ҳаҩнуҵҟа уажә уиала
Имариоуп ахӡыргара уеизгьы.
Шьардаҩык ртәала, Онегин:
(Аӡбаҩ џьбарацәа еицҿакын)
Дызлаз дреиԥшӡамызт зынӡа…
Дызлаҟаз рахь ишәыԥхьаӡа:
Ауаа анцәажәоз, имырхьаа,
Аума здыруаз иеиԥш иаргьы
Маҷ-маҷ дрыхцәажәауан зегьы,
Ажәак иҳәомызт аимак аан:
Илаф, ицәырҟьауаз, мцашәа,
Иарччон аҳәса уамашәа!..

Алатын амода цеит иахьала,
Аха имӡакәа аиаша ҳҳәар,
Илшон уи лаҭын бызшәала
Аепиграфқәа еилиргар;
Иувенал дихцәажәар кыр,
Ишәҟәы анҵәамҭаҿ vale иҩыр,
Иԥсыҽны игәалашәон џьарак
Енеидахьтә цәаҳәақәак.
Иҭахымызт аханатә
Зсаба шьҭыҩҩы ицо хара
Ажәытә ҭоурыхқәа рыртытра,
Аха игәалашәон наџьнатә —
Ромул ихаан инаркны
Анекдотқәа ирҳәахьоу еизганы.

Игәазырҳагоу ацәанырра
Апоезиахь имамызт иҭәны:
Иамб хореи иналкаа адырра
Илымшацызт знымзар-зны.
Ицҟьон Гомери Феокрити
Аха диԥхьон Адам Смит уи:
Акыр здыруа економистын…
Иаҳҳәап, далацәажәон дасны:
Излабеиахо аҳәынҭқарра,
Ҿиашьас иамоу, иара убас,
Ахьы шаҭахым зынӡас,
Афатә-ажәтә ианақәым ӷарра!..
Иаб изымдырит дзакәыз,
Ириҭон идгьылқәа ус-ӡыс.

Иҵегь иидырқәоз Евгени
Исылшом реиҭаҳәара абра.
Аха уи зынӡа дахьгенииз,
Иахьраԥигауаз хара,
Дхәыҷаахысгьы игәы иҭыхоз,
Бзиа иибауаз, ицрыхоз,
Имшқәа акакала излаҭәыз,
Гәҿыӷьран — аашьара иатәыз;
Ари ацәанырра ҟәанда азхьра, —
Назон иашәақәа зызкыз,
Иԥсҭазаара иҳаракыз,
Молдавиа ацәҳәыраҟны џьара
Далнахт гәаҟрала иҭәны,
Хара, Италиа даҟәганы.

Иҵеит уи заа агьангьашшьа,
Ашьыцшьа, аҵәахшьа игәы иҭоу,
Ахьхәышьа, убас агәра дыргашьа,
Гәырҩоушәа, гәаҟроушәа дызлоу.
Дԥагьоуп зны, — ҽазны дгәыбзыӷуп,
Зны дзыргәаҟуа нас ианыхуп,
Зны дҿаҳауп, ажәак иҳәом,
Ҽазны иажәа хырк нҵәаӡом,
Ишԥагәыҿкаагаз исаламқәа!
Акы дазхәыцуа, ак хҭакы
Ишԥаихаиршҭуаз ихы!
Ишԥахааз иҵрыз ибла ссирқәа, —
Зны иԥхашьоз, ҽазны икшоз,
Иххәыцуаз алаӷырӡ аазгоз!

Ишԥеиҵеи есааира аҽырҿыцшьа,
Сыс мҟааушәа иҽурбара,
Иҽырҩашьо, угәы-уԥсы рыҭҟьашьа,
Аҿагәыбзыӷра, ақьақьара;
Алаԥш хаа минуҭк ахьӡашьа,
Ихы анкылашьа, аиааишьа —
Иқәра аԥыжәара аргара,
Имаҳац ажәа ԥха азыԥшра;
Деилыркаарц дрыҳәауан, дырчон,
Ақәыԥш лгәеисыбжь иаҳауан,
Лышьҭа дхылон, — дитҟәауан,
Игәҭакқәа зегь неигӡон…
Нас, дналыдгылан, хазы,
Аҽыԥныҳәа даиргон лассы!

Ргәы арцых-цыхра дышԥазҟазаз
Аҳәса, аҽырбара иагоз!
Урҭ данрышьҭаз, иԥырхагаз,
Иԥгылоз, игәы ззыԥжәақәоз,
Ишԥеишьуаз, иҟоу зегь рызҳәа!
Ишԥаҿаиршәуаз ишьацҳәа!
Шәарҭ, ахацәа, игәра жәгон,
Уи дшышәҩызаз аиԥш дынхон:
Ицәнымхо иԥылон есымша,
Фоблас иҵамхоз митәык,
Згәы зҽаныз ҽа лыгажәык,
Зыԥҳәыс илжьоз ахҭыԥшша,
Афатә-ажәтә мыцхәы изгәаԥхоз,
Лара лыҽхәаԥхьаӡ зҳәоз.

Зны-зынла уи аиарҭа дшылоу
Бӷьыцқәак иҭара иаҿуп.
Закәи? Ааԥхьароума? Ижәдыруоу,
Хы-ҩнык уахыкала изыԥшуп!
Џьа мышироуп, џьара балуп,
Са схыҭҟьа анеира иуалуп,
Дабацои рыуа? Аха мап,
Имариоуп, — зегьы дрыхьӡап!
Ҩны маҭәоуп макьана ишәу,
Иҩеихеиҵоит иболивар,
Дцоит, дыбжьалоит абульвар,
Абрегет, иџьыба иҭоу,
Абжьы аргаанӡа иԥсы ишьоит,
Иаргар, шьыбжьхьафараҳәа дцоит.

Илашьцеит: асышхәа дақәтәоит,
«Удәықәла, удәықәла!» — иаразнакы.
Аҵаа раӡынԥсаран иақәлоит
Ихәда иқәу аԥслы ахәы.
Talоn иахь иақәикит: идырын,
Дшизыԥшыз убра Каверин
Дыҩналт — арыжәтәхҩа аҭуан иазцеит,
Комета иақәлоу аҩы хыҽҽеит.
Иҿаԥхьа — roast-beef еилыԥхо…
Данқәыԥшыз игәаԥхоз ауп уа:
Триуфли, Франциатәи акәыкәбаа,
Ачашә, Страсбургынтә иаагоу,
Лимбургтәи ашә, иара убас
Ихьыԥшшәалоу ананас!..

Арыжәтә иҵегь иеиҭеижәырцаз
Иԥхьоит иифаз акотлет.
Аха абалет ҿыц ибарцаз
Абжьы гауеит ибрегет.
Атеатр аԥҟарамч азаԥызҵо,
Уи актриса ԥшӡацәа шьҭыхӡо
Лассы-ласс измырҽхәало,
Акулиса гәахәала иабало,
Дыԥрит Онегин атеатрахь,
Доус ишиҭаху, иԥсшьа,
Иахьазеиниҟьо antrechat
Доус — Федра, Клеопатра,
Моина… ҩаԥхьа дибарц
Дахьрыԥхьо, ихаҭа ибжьы раҳарц!..

Адунеи лаԥшхырԥага! Уа зны
Длашон сатирала Фонвизин,
Ахақәиҭра иамаз ибӷаны;
Уа Озеров ахьӡ-аԥша
Лыцишауан иасымша
Семионова, — актриса иқәыԥшыз,
Уоуп Катенин иахьирҿыцыз
Корнель игени, митә злоу,
Шаховскоигьы, ицәгьахәыцыз,
Икомедиақәа уоуп иахьцәырҵыз,
Уоуп дахьыкәашоз Дидло
Акулисақәарҿ уоуп, убра,
Краамҭа иахьымҩасуаз сҿара!..

Соуԥшәыл хшарақәа! Шәабаҟоу?
Злахь еиқәу сыбжьы шәаҳа:
Шәшыҟац шәыҟоу? Ма шәрыԥсаххьоу?
Шәзыԥсахыз зеиӷьхозу иаҳа?
Исаҳару шьҭа шәхор ахаара?
Избарушь аурыс Терԥсихора
Илгәаԥха илкәашо акы?
Агәҿыӷьра иамоу ихҭакы
Асценаҿ издырқәо збарыма?
Слорнет анахь, арахь ирха,
Снаԥш-ааԥшуа, хыхь-ҵаҟа,
Сылахь еиқәҵаны стәарыма —
Сҿырҳасуа, ҭынч, ажәак мҳәо,
Сгәалашәарақәа еизго?

Атеатр ҭәуп, аложа, аҟәардәқәа,
Апартер ҭынчым, еилашуп.
Рыбжьы цәгьоуп хыхьтәи аҭыԥқәа,
Аԥарда аԥшаҵасра иаҿуп.
Длашо, аҳауа аиԥш дласӡа,
Шьҭыбжьык лаҩмыршәа, дҵарӡа,
Анимф ссирқәа рыгәҭаны
Дыԥшуп Истомина. Иԥшӡаны
Адашьма лызшьапык арбо
Егьи аргьежьра даҿуп.
Ус, дыԥоит, аҟыԥҳәа, дласуп,
Иол дзыҭәҳәо аҵысхә иаԥго;
Лҽырхәо, лҽеиҵыхуа ҽазны,
Лшьапқәа еинылҟьоит дласӡаны.

Напеинҟьароуп… Дыҩналт Онегин,
Ажәжәаҳәа иҭыԥ ахь дыццакит.
Илорнет иблақәа инархикын,
Ҳәсақәак аложахь днарзыԥшит.
Блала аиарусқәагь еимидоит,
Зегь иршәу, излаҟоу гәеиҭоит,
Ԥҳәызбак дигәаԥхом зынӡас.
Ахацәа дреихырхәан, уи нас
Ԥхьаҟа дназыԥшит асцена:
Аха ԥшьаалашәа, дааҳәны,
Дҿырҳасуа ус иҳәоит жәаны:
«Абалет сычҳалон макьана,
Аха иқәгатәуп, изӡом,
Шьҭа Дидлогьы дысгәаԥхом».

Асценаҿ аҩсҭаацәа, амурцәа,
Амаҭқәа — ицәгьоуп рыбжьы…
Макьана ашәаҿ алакьеицәа
Ицәоуп рхамқәа ирҭашьшьы:
Макьана гәырӷьароуп, ҳәҳәароуп,
Напеинҟьароуп, еимҳәароуп;
Макьана аҩныҵҟагь, адәахьгьы
Алашарбагқәа акыуп уеизгьы,
Игәамҵуеит ихьҭакыз аҽқәа,
Аҽыуардынхьшьцәа лаҳәуа,
Амцаҿ, рыԥшәмацәа цәҳауа,
Иԥхарц ианеихьыршьуа рнапқәа —
Онегин ддәылҵит, дыццакӡоит,
Аҩныҟа ҽыԥсахра ҳәа дцоит.

Исылшарыма асахьа аҭыхшьа,
Изку иуада ҭынч шәырбо,
Амода ҿыцӡақәа рԥа иаша
Ак ишәҵо, ак ишәыхуа дахьыҩноу?
Ҽырбагас иҟақәоу зегь реиуа,
Ҭитәыс Лондон иармазеиуа,
Ашшеи абнеи рцынхәрас,
Ӷбала Балтика иаанагаз…
Убас, Париж аԥсымҭәра риааиуа,
Феидаҵас рнапы злаку,
Ҩысҭаарас ргәы зықәку,
Амодаз иҟарҵалакь аиуа —
Иуада арԥшӡоит ишахәҭоу,
Афилософ, жәаа шықәса ирҭоу!..
Анышәаԥшь лых ԥшӡақәа, абҩа,
Зыфҩы уаҳауа харантәи
Адухьқәа, — иқәгылоу зымҩа;
Ахҳәа, ахьархь, амыркатылқәа —
Зԥынҵа хәоу, ихәам, иеиԥшымкәа
Чоҭқь ҩажәижәаба еиҳаны,
Инапи ихаԥыцқәеи ирызкны.
Руссо (иазгәасҭауеит сахьцо),
Уамашәа Грим дибон, ҵаны,
Инапхыц арыцқьара даҿны,
Дахьимҵагылаз дахырҟьо…
Ахақәиҭреи азини рынцәахәы
Абраҟа диашаӡам мыцхәы.

Аус узҿу излаԥырхагои
Унапхыцқәа убозар иԥшӡаӡа,
Аҵас анкылара узлахәои?
Ҵасуп тәыс ауаа ҟазҵа.
С-Евгени, аҩбатәи Чаадаев,
Змаҭәа ахӡыӡаара зызцәаҩаз,
Еилаҳәашьала дыфраҭуп,
Иаҳҳәахьеит џьара — дыфрантуп!..
Х-сааҭк асаркьаҿ, есымша,
Иҽеилаҳәаразы игауан,
Дандәылҵуазгьы длашауан
Венера длеиԥшха, анцәахша,
Ахаҵа маҭәа налышәҵо
Амаскарад ашҟа данцо.

Амода аҵыхәтәантәи асахьа
Шәыбла ихгыло ҳамҭакы,
Иҭысхуан аҵарауаа шәҿаԥхьа
Дызлаҩычақәоу рыхкы;
Убас абраҟа иақәнагоуп,
Аҭыхра зуалугь сара соуп;
Аха апанталон, афрак,
Ажилет, — аурысшәаҿ зынӡак
Иҟам, — сышәгәаԥхом, ҵаны:
Дук ибеиам са сбызшәа
Иалаԥсаз ирацәашәа
Атәым жәақәа ирыхҟьаны…
Ҳҵарауаа ржәар ду скын зынгьы,
Аха исмыхәаӡеит акгьы!..

Уи акәым хьаас уажә иҳамоу,
Ҳцап абал ахь ҳаццакны,
Ақьыра ҽыуардын лас дама
Дахьцо Онегин дыҭҟьаны.
Аҩны лашьцақәа иахьрыԥну,
Ицәоу амҩақәа ирну
Акаретақәа рфонар
Уамашәа илашоит, ихәмар,
Ацәаҟәа асаҿы ианҵо,
Лашарала ихҟьаны.
Ханк убоит, аҽыҭганы,
Зԥенџьыр гаганы ианӡоу,
Аҩнуҵҟа икәашо, инеи-ҩеи,
Аҳәсеи арԥарцәа рыхқәеи.

Ҳфырхаҵа абарҵа днадыххылеит,
Дивҟьеит ашәхьча хҿаҵас.
Амардуан лаша даҿалеит,
Ихахә напыла иԥхьаҳә, уаҩҵас,
Дыҩналт. Азал зегь уаала иҭәуп,
Амузыка аихсыӷьра иаҿуп,
Икәашоит мазурка иахьабалакь,
Ҭшәарроуп, шыкьроуп уахьыԥшлакь,
Ихьаҩуеит аруаа рмаҳмыз,
Аҳәса ршьапы шьҭыԥраауеит,
Урҭ рганахь инаԥшуеит
Ахацәа, зыбла амца хыз,
Аҳәса ҽырбацәа рыбжьы
Аскрипка иаханарԥоит ашәшьы.

Гәырӷьарала ианцоз са сықәра
Абалқәа срышьҭаӡан сара:
Иманшәалоуп аҳәса рҿахәыҭ-хәыҭра,
Иманшәалоуп асалам шәҟә дыркра…
Ахацәа, иҩычоу хьыӡла-ԥшала,
Сыцхыраара шәыдышәкыла:
Сажәа шәгәаҵаҿ иҵәахыз;
Шәлахҿыхыз, иҵегь шәгәышәҽаныз!
Ишәырӷәӷәа, анацәа шәҟазшьа,
Шәыӡӷабцәа цқьа шәыбла рхыз,
Шәлорнет рықәкны ишәкыз!
Мамзар… о, анцәа шәыхьча!
Арҭқәа зызыҩуа ӡатәым,
Среиуаӡам зыгәра гатәым!..

Иаууеи, ибашоу мышгарала
Сыԥсҭазаара схәит акыр!
Аҵасқәа ирхымҟьозар иахьалагь
Абалқәа ирықәысҵон ҳаҭыр.
Бзиа избоит ақәыԥшра хага,
Агәырӷьара лашарбага,
Иеиҿкаа аҳәса реилаҳәашьа,
Ршьапқәагьы… исҳәоит аиаша,
Урыстәыла зегь аҳәаа
Еимыжәдаргьы, ишәзынхо,
Хҩы-уаак жәбом зшьапы шәгәаԥхо.
Еҳ! Исхашҭуам сара схаан,
Ҩ-шьапык џьара сзыниаз,
Сыԥхыӡи схәыцрақәеи ирзынхаз!..

Ианба, иабыкәу, иарбан цәҳәыроу
Иахьулшо рымбара чҳауа?
О, ашьапы ԥшӡақәа! Шәабаҟоу?
Иабыкәу ашәҭқәа ахьшәырҟьацуа?
Ишәызҳаит мрагылара, иахьчашәу,
Аҩадатәи ас ихьшәашәоу,
Шәышьҭа анымлацызт, шәҽырбон,
Ауарҳал татақәа шәгәаԥхон.
Ааигәа исхашәыршҭуан шәара:
Сыԥсадгьыл, схәыцра, сыхьӡ-сыԥша,
Уа сзыргәаҟуаз есымша —
Исхызгауаз атҟәара.
Ибжьаӡит сыҷкәынра агәыхәтәы,
Ишаныҵуа аиԥш шәышьҭа адәы.

Диана лгәыԥҳәы, насгьы Флора
Лӡамҩа ишәзаҭома рџьара!
Аха акырӡа Терԥсихора
Лшьапқәа реиӷьасшьоит сара.
Урҭ, улаԥш арыхьӡамҭаз,
Аԥшӡара урҭоит ҳамҭас.
Угәы иҭоу зегь ршәахәа
Дырлашауеит имцаха.
Исгәаԥхауеит урҭ, с-Ельвина,
Астол аҵа ианысԥыло,
Ааԥынра ашьац ианылоу,
Адашьма лаша хазына
Ианықәныҟәо, ианлырԥхо,
Ацаҟь хаҳәра ианаҿоу.

Адыд-мацәыс алагамҭаз
Сара исгәалашәоит амшын.
Ацәқәырԥақәа, лшьап иазыҩуаз,
Рыҵашьыцра уа саҿын.
Ишԥасҭахыз, урҭқәа срыла,
Лшьап ҟәымшәышәқәа гәыдыскылар!
…Сыҷкәынра ахагамҭаан
Исгәаԥхомызт ас ахаан
Сгәы аҳәо, сгәаҟуа уамашәа
Армидараа рқьышә агәӡра,
Ргәыԥҳәы, рӡамҩақәа ршьышьра —
Иҭыҵны ицоз ибылрашәа…
Мап, сцәаныррақәа зынӡас
Сыдмырхагацызт абас!

Аамҭак сгәалашәоит, иссирӡоу,
Сыгәҭыха, сгәыӷрақәа лашоит:
Лҽышькыл ныскылауеит, дҽыжәҵо,
Лшьапы скуашәа сгәы иабоит…
Ҩаԥхьа ахәыцра хага схалоит,
Иеиқәтәахьаз сгәы амца ацралоит,
Еиҭадырҿыхоит, сзытҟәара,
Абзиабара, агәырҩара!
Аха, инымҵәо лирикала
Иазхоит шьҭа аҳәса рырҽхәара,
Иҳаздырҿыхало ҳара
Ацәанырра иаԥсоушь акала? —
Ражәа, рылаԥш хаа лашоит,
Аха ршьапқәа реиԥш уржьоит!..

Онегин шәишьҭоума? Дхырсысуа,
Абалахьтә шьҭалараҳәа дцоит,
Адаул-бжь злымҳа иҭасуа
Петербург ҿыхеит, ишаҟьоит.
Иласуеит русқәа рахь, абар:
Аҽыуардынхьча, аҭуџьар,
Аҵаа зҵаԥҽуа амҩа ианыз
Аирыӡ назгауаз аԥҳәыс.
Шьҭыбжь лахҿыхуп шьыжь иго,
Иаатуп аӷәышәқәа, аҩнқәа
Рылҩа халоит еиҵыхәхәа;
Ақьаад хылԥа хәыҷ зхоу
Анемец чаҭиҩ дахьыҩназ
Иааиртуан ивасисдас.

Аха абалқәа идыркараз,
Ҵхагәушәа ашьыжь зыԥхьаӡаз,
Дыцәоуп дҭынчӡа, дахьышьҭалаз,
Ақьафи амшгареи ирыхшаз.
Шьыбжьышьҭахь дҿыхауеит уи, нас
Шаанӡа ихигауеит абас.
Имшқәа акакала еиԥшуп,
Иац дызҿыз уаҵәгьы изыԥшуп;
Имҩасуа ас ала зҿара,
Бзанҵык иаҵамхоз акы,
С-Евгени имазма аразҟы?
Ихы дақәиҭызма иара?
Агәырӷьа-аччара дызлаз,
Ишьозу иаҭәоу лахьынҵас?

Мап, дыхьшәашәеит иара заа,
Игәы ақәҿыӷьт адунеи дызлаз.
Икым аԥшӡацәа рыгәхьаа,
Иахьеи-уахеи дытҟәа дызмаз.
Даркареит аԥсахра, даркара,
Иҩызцәа игәы дырҿыӷьӡеит даара:
Илшарызма, мышк мыбжьаршә,
Абифштекс, стасбургтәи ачашә
Ашампан ҩы ахаҭәара?
Ихы анихьуаз уамашәа
Лафла арҵарра ибызшәа?
Ҵоуп, уи иқәӡамызт шәара,
Аха адуельқәа аҳәа, атса
Игәы рыхшәеит ус-ус зынӡа.

Ачымазара, зцәаҩа шқәыԥшу
Изыхҟьо аилкаара қәнагоу,
Англызцәа рысплин иеиԥшу,
Хандра ҳәа урысшәала ҳзышьҭоу,
Ихатәеит ихымҵӡо, ԥшьаала,
Аҽшьраҵәҟьа, анцәа иџьшьарала,
Иақәимкит, аха иара
Дыхьшәашәеит, иӡт игәыбылра,
Child-Horold иеиԥш деиқәышьшьы,
Сасра дахьнеиуазгьы ихаԥон,
Уҳәан-сҳәанқәа, ма бостон,
Лаԥшык, қәыԥсычҳарак абжьы
Дрызхыхуамызт шьҭа иара,
Акы дазхьаԥшуамызт џьара.

Аҽырбацәа, абалқәа ирылоу!
Шәынижьт зегь раԥхьаӡа шәара.
Аиашазы, уажә ҳаазқәылаз
Гәҿыӷьроуп уаҟагь ахгара.
Иҟалап Сеигьы, ма Бентамгьы
Цәгьара зҵоу ҳәа акгьы ҳбом,
Аха реимак узыхгом;
Насгьы, убас дара маалықьцәоуп…
Убас иҟәышуп, иҟаимаҭуп…
Рхымҩаԥгашьа убас ивбадоуп…
Иҟарҵаша убас ихәыццәоуп…
«Дыҟам» рытҟәара зылшо,
Сплинуп рыхәаԥшра иахшо!

Шәарҭгьы, аԥшӡацәа-ақәыԥшцәа,
Ианҭынчроу, аҵх ианагәану,
Зҽыуардынқәа еилҟьа-еилӷәыцәӡа
Петербург амҩақәа ирну,
Ижәдыруазааит шәаргьы шәшынижьыз,
С-Евгени, ақьафура казыжьыз.
Онегин аҩны иҽыҩнеикит,
Ашәҟәыҩҩра иҽазикит,
Аха аџьабаа, нҵәара зқәым,
Иамуит аус инаруам,
Акгьы азымҩит икалам.
Ацех дзыҩнамлеит, ҭыӡшәа згым,
Сызхымцәажәо инҭкааны,
Схаҭа сахьрылоу иахҟьаны!..

Ҩаԥхьа аусдара, иргәаҟгаз,
Агәҿыӷьра еишьылӡа ихаԥауа,
Дтәеит ашәҟәыԥхьараз, хырҽхәагас,
Шьоук раԥҵамҭақәа ҵауа.
Шәҟәыла иҩычеит аҭыӡра,
Даԥхьоит, ак бжьамыжь џьара,
Аха ибашоуп, џьара мцуп,
Џьара гәҿыӷьроуп, ма иҭацәуп,
Амҳәырқәа раархоуп зегьы,
Ажәытәра — ажәра икны иагоит,
Аҿатәрагь жәытәрала ипатоит,
Аҳәса реиԥш уи ашәҟәқәагьы
Наҟ дырԥырҵит, рхаҿра
Аԥардеиқәаҵәа аҿаиршәт иара.

Аҵасқәа, ауаатәыҩса зыркараз,
Икажьны иара иеиԥш зынӡас,
Сицын усҟан иара ҩызас,
Исгәаԥхон имақәаз ҟазшьас:
Ихәыцшьа, иеиԥшымыз аӡәгьы,
Игәҭыха, ицыз есқьынгьы,
Ихшыҩ хьшәашәа, изгым ҵарра,
Сгәаан, деихашәын иара.
Ҳҩыџьегь ҳгәаҳәақәа еиԥшын:
Ргәаҟган ԥсҭазаарас ҳазлаз,
Ицәеит амца, иҳацраз,
Ауааи Фортунеи еицҳзыԥшын
Ҳанқәыԥшӡақәаз инаркны,
Гәаӷла ҳара ҳзыҳәа иҭәны.

Уаҩҵас аԥсҭазаара ду здырыз
Ауаа хәымгеимшьар ҟалом.
Зыԥсҭазаара алшара дууз
Ихысхьоу рынаур дартәом:
Аӡә уаҳа ак игәаԥхашам,
Аӡә игәалашәара — ашҳам,
Аӡә гәнаҳас имоу еизыкәкәоит,
Арҭ реиҭаҳәара иҟарҵоит
Ауаҩ ицәажәара ԥшӡаны.
Раԥхьа Онегин ибызшәа
Избаҵәҟьауан уамашәа,
Сашьцылт нас: иеиҟараны
Алафи ашҳами зҟазшьаз,
Аепиграмма џьбара злаз.

Заҟантә аԥхын, ианыцқьараз,
Уамашәаҵәҟьа иҽырбауа
Нева аҵх аныҵәцараз,
Аӡиас, саркьа-цқьара зуа,
Диана лсахьа ананымлоз,
Ахҭысқәа, ԥасатәи, ҳзырҟьалоз,
Абзиабара рыӡбахә ҳәо,
Ҳаицызи, хьаас ак ҟамҵо,
Аҵх гәыраз, иԥсыршьагаз,
Ҿымҭ аҳауа цқьа лбаадо!
Атҟәа, ишыцәоу абахҭа иҭгоу,
Абна иаҵәа агәҭа иҿыхаз
Ҳиеиԥшха, ҳгәырӷьауа убра
Иаҳгәалаҳаршәауан ҳҿара.

Евгени даараӡа игәы акы ала,
Иҽадкылауа агранит,
Дгылон деиԥхьхәыцуа, ԥшьаала,
Дышгыло аиԥш апиит.
Аҵх иахашьқьыруан аҭынч-цәа,
Иеиқәҿырымҭуазар аҟарулцәа,
Ҽыуардынқәак рыбжьы мгозар,
Ҭынчран. Аӡахьы уԥшлозар
Нышьк убон, ихиаала ицоз,
Уаантәи иааҩуан ихааӡа
Апипи-бжь, уамашәаӡа
Ҳа ҳцәаныррақәа зытҟәоз.
Аха иреиӷьуп ҵхагәазы
Тарквато и-октавақәа рыбжьы.

Адриатика ацәқәырԥақәа,
О, Брента! Хымԥада, шәызбашт,
Амуза шьҭыхга амахәҿақәа
Иссиру шәышьҭыбжь-хаа саҳашт!
Аполлон ихылҵшьҭрарзы иара
Иԥшьоуп, иснаҭт агәыбылра,
Исыԥхьаӡартә аиԥш исызгәакьа
Альбионтәи алира ԥагьа.
Италиатәи аҵхқәагь сара,
Авенецианка-ҿа, хрыжь-хрыжь
Ицәажәо, илыҵаԥыруа снышь,
Қьафла исхызгап сызхара.
Петрарка ибызшәа анысхьыс,
Исоуп лыбзиабара разҟыс!

Ахақәиҭра сызҭо амш ааскьома?
Уааскьа! — Уи иақәҿысҭуеит сара.
Амшын хықә савоуп, ҭынч сызтәоума,
Ирызҿысҭуеит аԥрақәа хара.
Игәрымуа исыжәло цәқәырԥа ӷьыла
Амшын еиужь агәы схыла
Санбадәықәло схы сақәиҭны?
Исҭахуп ари ага ныжьны
Игәыԥҵәагаха са исԥылаз,
Ҽынла, амшын-гәы аказказраҿ,
Са с-Африка ажәҩан аҵаҿ
Сқәыԥсычҳаларц Урыстәылаз —
Агәаҟра, абзиабара закәу
Ахьыздыр, иахьызжыз сгәы.

Дҭәын Онегин гәаԥхарала
Дсыцны атәылақәа ибарцы…
Аха ҳҩыџьагь лахьынҵала
Краамҭа ҳаиҟәгахеит лассы.
Иаб убасҟан иԥсы ихыҵит,
Онегин иҩны иаацәырҵит
Ауалҳәацәа, нҵәара зқәым,
Зхатә ҟазшьа, знамыс еиԥшым.
Евгени, аимак ацынхәрас,
Дзықәшәаз хьаас иҟамҵа,
Иаб имал ишеит зынӡа,
Иагьимбеит уи ԥхасҭас;
Иҟалап иаб иашьа иԥсра
Цәала идырхьазҭгьы иара!..

Иагьизкылҟьаҵәҟьеит, дшыԥшыз,
Анхара ахылаԥшҩы ишәҟәы,
Иаб иашьа, аԥсра иаҿыз,
Ибара шиҭахыз зну:
Евгени ас ашәҟәы анизаа,
Ҽыуардынла, дыҿҟьаса,
Ддәықәлеит уахь иаразнакы,
Аԥара аиура иҽазкы,
Агәҿыӷьра, амц, агәырҩара…
Ихымҩаԥгашьа заа иӡбан
(Уи ала салагеит сроман).
Аха ақыҭаҟны иара
Даннеи, иаб иашьа дыԥсхьан,
Дыхьшәашәан, адгьыл дазхиан.

Ибоит: ашҭаҿ ҵыхәаԥҵәа
Змам ицо-иаауа рацәоуп.
Аԥсы иҩызцәа, иаӷацәа
Аԥсы дыржаанӡа иҭахцәоуп.
Аԥсы дыржит, ирфеит, иржәит,
Асасцәа, апапцәа еимпит —
Рҽыруаҩ-дууа, рҽыҭго,
Ус дук иалоушәа урбо.
Онегин дқыҭа уаҩхт абас,
Азауад, адгьыл, абна, аӡы
Ԥшәымас драуит уи, иацы
Иныхҩыз, аиҿкаара иаӷаз.
…Деигәырӷьауеит мҩас дызныз
Акала аԥсахра ахьауз.

Иҿыцын ҩымышҟа иара изыҳәа
Раԥхьа иибауаз адәқәа,
Аӡыхь инеиуаз ахьхьа-хьхьаҳәа,
Аџьра еимыздоз аԥшақәа.
Ахымш рзы: абна, ахәы,
Изрыдкыломызт игәы;
Ашьҭахь ддырцәауан зынӡа…
Нас идырт уамашәаӡа
Ақыҭа ишалшо угәы аԥҵәара.
Ҵоуп, амаца, абалқәа убом,
Аханқәа, амҩақәа лашом,
Аха шьаҿацыԥхьаӡа хандра
Ицуп, ишьҭоуп гагаҵас,
Уԥҳәыс леиԥш — гәыкала узбаз.

Са сиит аԥсҭазаара лашараз,
Ақыҭатә бзазара сгәаԥхоит:
Улира иауеит еиҳа алшара,
Уашәақәа рдунеи ҿахоит.
Иахьынӡасҭаху, исхьырсуа аԥша,
Аӡиа савоуп есымша,
far niente сымоуп ԥҟарас;
Ахақәиҭратә қьаф ахаараз
Сҿыхоит, сгәырӷьауа, ианшо.
Саԥхьара аиҳа сыцәа еиҳауп,
Ахьӡ-ԥша сашьҭам, иреиҳау!..
Сышықәс гәахәақәа, ицахьоу,
Баша усда-ҳәысда иҭәыз,
Абас акәӡами ишысхыс?

Абзиабара, ашәҭқәа, ақыҭа,
Адәқәа! Ишәеиӷьасшьо збарым.
Евгени сызлаиеиԥшым гәамҭа
Ус инамҩатәшәа сцарым!
Аԥхьаҩ-хыччаҩ, мамзар,
Ма амцқәа рԥааимбар,
Ҭыжьҩык, дахәаԥшуа ҳҟазшьа,
Ҳҩыџьагь ҳаиԥшхазшәа ишьа,
Ирмаанашәа имҳәаразы:
Иҭысхызшәа схатә патреҭ,
Баирон, аԥагьара апоет,
Сиҿыԥшны. Даҽаӡә изы
Иҳалымшаҵәҟьоушәа ҳара
Апоемақәа рыҩра!

Иазгәасҭап насгьы: апоетцәа
Иагоит абзиабара итҟәаны.
Избалон ԥхыӡла амаалықьцәа,
Рсахьа, иҭаҵәахыз сгәаҟны,
Краамҭа исымаӡан имырза;
Рхаҿы ҭнахит нас са смуза.
Убас, сырзышәаҳәеит сара:
Ашьха ҭыԥҳа, — сгәаԥхара,
Салгир агаҿа атҟәацәа.
Уажә шәа шәҟынтәи зҵаарақәас
Лассы исаҳалоит абас:
«Ишьыцуа иушьҭоу зыҽкынҵа
Рыуа иалухда иахьа,
Улира ззукуада ҩаԥхьа?

Излаԥшыда уашәа гәахәа
Абас згәы-зыԥсы ҿнакааз,
Узыргәаҭеида, уахь иуха?
Ироуда уцәаҳәақәа нцәахәыс?»
Ус аӡә дыҟаӡам, ихашәҵа!
Са сыбзиабара амца
Сгәаҟуа исхызгахьеит гәырҩала.
Насыԥ игхашам акала
Зыбзиабара иацу злира,
Уи ала зпоезиа ҩбазтәуа,
Петрарка ду имҩа шьҭызхуа,
Иалеиқәзыртәауа згәы ашыра,
Ахьӡ ҟазҵо, аха сгаӡан,
Сыбзиабараан сҿаҳаӡан!

Имҩаст сыбзиабара, смуза
Ҿыхеит, шьҭа сыхшыҩ ҵаруп.
Ацәанырреи ашьҭыбжьқәеи сырҩыза
Сҟаларцаз рыԥшаара саҿуп.
Сыҩуеит, сгәырҩаӡом зынӡа,
Зыбжа ҩым сцәаҳәа аханӡа
Аҳәса ршьапқәа, ахацәа рхы
Сҩыга иҭнахуам иаҭахы.
Ицәаз аццышә уаҳа иҿыхом.
Сгәырҩоит аха слаӷырӡашом.
Абар, абар: аиуа нхашам,
Афарҭынгьы, сгәаҵа иҭыхоз:
Убасҟан салагап сара
Ҩажәихәбах змоу апоема аҩра.

Сроман формас иаушаз сшашьҭаз,
Сфырхаҵа ихьӡгьы закәхара…
Иара аҩымҭа актәи ахы шьҭа
Иҩны салгеит уажә абра;
Сеиҭаԥхьауеит, гәцаракрала,
Иҭәуп еиҿаргыларала,
Исыԥсахӡом, ус инхоит;
Ацензура ауал сшәоит:
Ажурналистцәа какалкыгас
Сылша рысҭоит, ианрызха,
Аҩымҭа қәыԥш, ҿыц игылаз,
Нева агаҿахь уеиха,
Исыҭ ахьӡ-ԥша умашәа:
Аимак, ашьҭыбжь, аҭыӡшәа!

Евгени игәы ахьыԥҵәоз ақыҭа
Иссирыз ҭыԥ хазын иара.
Ақьаф иазшоу ақьаф иҽаҭа
Адунеи иныҳәарын убра.
Аԥша ашьха иахьыннакыло
Аԥшаҳәаҿы ҭынч ихгылоуп
Аҳҭынра хан; убрантә хара
Ицәырҵуан, иеиуеиԥшым зыԥшра,
Ишәҭуаз адәқәа, аҽаҩрақәа,
Ақыҭақәа цәырҟьа-цәырс,
Арахә, уахь аҳәра иаҿыз,
Абаҳча гәыгәҭажь, зҳәаа ахқәа
Еиԥынчыла иҭбаахауаз,
Дриада ҟәыӷараа зҵәахуаз.

Иблахкыгоу ари ахан
Иргылан аханқәа зегь шдыргыло.
Изҩыдан, даараӡагь иӷәӷәан,
Ажәытәра гьама ҟәыӷа ианаало.
Ауадақәа зегь ҳаракын,
Асасааирҭа икыдҟьан абырфын…
Аҳцәа рсахьақәа еикәаӷӷа…
Уаџьаҟк, ана-ара иҭыҟҟа,
Иахьа заамҭа цаз рыхкы;
Изажәыз сзеилкаауам абас,
Аха с-Онегингьы зынӡас
Хьаас имам ихҭакы:
Азалқәа ҿыцыз ма иажәыз,
Ҿырҳасран инеиужь дызҿыз.

Ҭыԥс иалихит аҭаҳмада
Шықәс ҩынҩажәа дахьыҩназ,
Итәы дахьлықәымчуаз ауада,
Амҵ шьуа аԥенџьыраҿ дахьтәаз.
Уа зегьы мариашәа ирхиан:
Ҩ-шьқаԥк, астол, нас адиван,
Иубом марқьафла џьара ак ҷышә.
…Ианааирт ашьқаԥқәа рышә —
Тетрадк ибоит, ахарџьқәа зныз,
Аԥаҭлыкақәа, — аҩы зҭаҭәаз,
Аирыӡқәа, — аҵәаӡы зҭахаз,
Календаркгьы, — зықәра ажәыз:
Алыгажә, зусқәа рацәаӡаз,
Ҽа шәҟәык дзаԥхьомызт зынӡас.

Ихала заҵәык ари анхара
Даназынха, аамҭа игарц,
Евгени иақәикит аԥҟара
Иҿыцу акала ишьақәирӷәӷәарц.
Зыцәҳәыра кҿахаҿ иуаҩ ҟәышыз,
Атәцәа абаршьчина ирықәыз,
Рықәхны ихшыбырны иҟаиҵеит, —
Атәгьы илахьынҵа иԥшьеит…
Аха игәыла, ауаҩ кы,
Дгәааит, ицәа дҭанарчит,
Иԥырхагоуп ҳәа иӡбит;
Ҽаӡә диҿаччеит деибакы…
Нас еибырҳәеит зегь еицҿак:
«Дгаӡоуп, иҟаиҵашт аумак!».

Раԥхьа изнеиуан зегь сасра,
Аха ирдырт игәы зызҳәоз:
Шьҭахьтәи асофахьала иара
Донтәи иқьақәала дышцоз —
Иазааигәахоз иҩнра,
Рышьҭыбжь шиаҳалакь хара.
Ари хьымӡӷыс иԥхьаӡаны,
Зегь анеира иаҟәыҵт иҩны.
Изырҳәон: «Ҳгәыла деиқәшәаӡам,
Дформазонуп, имҵеит акгьы.
Ҩы ҟаԥшьуп дызтәу есқьынгьы,
Ҳаҳәса рнапы дагәӡуам,
Дцәажәоит уи хыжәжәа-хыжәжәа,
Иаамысҭашәам ибызшәа».

Убасҟан иқыҭа ашҟа дхынҳәит
Ҽа помешьчикк, зҭыԥ ззыԥшыз.
Ҩаԥхьа агәылацәа ааилаҩҩит,
Дроуит уигь еилыргатәыс.
Владимир Ленски иоуп иара,
Геттинген изҵа аҵара.
Апоет, аԥшӡара иагауаз,
Кант иҵара иаҿынҵәаауаз.
Германиантә, аԥҭақәа зхачу,
Иааигеит аҵара лҵшәақәас:
Ахақәиҭра азхьра, убас
Аҟазшьа цаҳә-цаҳә, имчу,
Ажәақәа, узытҟәо мыцхәы,
Ижәҩахыр иқәсуаз ихахәы.

Аԥсҭазаара абжьысра иацу
Дамырканӡац макьана иара.
Иԥхаӡа иҭалауан игәаҵа:
Иҩызцәа, аӡӷабцәа рбара…
Дуаҩ гәахәан уи, аха дымдырцәан,
Агәыӷра иман агәра гаҵәҟьан,
Адунеи ашьҭыбжь, аӷьал-пал
Ихшыҩ-ҿа рытҟәауан, иҭал.
Игәыҩбара иамҭо алша
Гәыӷра хаала еиқәиртәон,
Ҳаԥсҭазаара аҵакы ибон
Узытҟәауа ак аиԥш ишьа, —
Шанакгьы аҵоушәа иԥхьаӡа
Ихы адԥиҽылауан зынӡа.

Агәра игон иара изгәакьаз
Ҽа гәык илаҵәарц шахәҭоу.
Абзиабара, џьара игәаҟуаз,
Иара изыҳәан ишыԥшӡоу;
Агәра игон иара ашьамҭлаҳә
Иҩызцәа ишицыршоз, имхьаҳә,
Дшырыцҟьауаз, иаҭаххар, —
Иара дызлаҟам зҳәоз дырбар,
Ишаԥу иалху лахьынҵала,
Изцу ауаа ргәыбылра,
Ԥсра зқәым урҭ рҭаацәара
Улаԥш иҵамшәо шәахәала
Мышкызны ҳарҭгьы ишаҳзыԥхо,
Адунеигьы агәырӷьара шаго.

Арыцҳашьара, агәырҩара,
Аиаша ахьчара есымша,
Ахьӡ-ԥша нага азыхьра
Идырҿыхахьан заа ишьа.
Акыр дныҟәахьан иҽԥышәан,
Гиотеи Шиллери рыжәҩан,
Рыхьӡ-рыԥша, рпоезиа амца
Иҭымҵәо иҭалахьан игәаҵа.
Аҟазара анцәахәқәа
Имырԥхашьеит уи акала:
Ишьҭыхны ихьчауан ашәала
Дунеи лашак ашәахәақәа,
Игәҭыхақәа, ицәқәырԥоз,
Аиаша-ҵабырггьы, дзытҟәоз.

Ашәа азиҳәон абзиабара,
Убас уи иашәа қәыԥшқәа цқьан, —
Ишыцқьоу аԥҳәызба қьиа лхәыцра,
Аԥшқа иԥхыӡ, ма икыду жәҩан
Амза шыцқьаӡоу мыцхәы,
Дшыцқьоу абзиабара анцәахәы.
Ашәа рзиҳәауан иара:
Аиԥырҵра, агәырҩара,
Иҟам-инымкәа, ихаԥоз,
Ашәҭқәа, романтикала иҭәыз,
Атәылақәа, зны дызхыз, —
Илаӷырӡ-цақәа ахькаҭәоз,
Аԥсҭазаара, имҩасхьоу цәгьа,
Ихыҵуам жәаа шықәсагь цқьа…

Ацәҳәыраҿы Евгени ида
Деилызкаауа уаҩ дахьахым,
Игәылацәа, иаху ақыҭа,
Рычча-ргәырӷьара иҭахым.
Дырцәыбналон игәырҿыӷьгоу,
Ражәа гәаҩақәа, ирҟәышгоу, —
Аҭәархрақәеи алаҭрақәеи,
Аҭахцәеи, ауацәеи, аҩқәеи
Ирызкыз, ҳәара аҭахым,
Урытҟәомызт цәаныррала,
Хшыҩла, ма иҵру ажәала
Ихырхышаз дҟаларым.
Аха рыҳәсақәа еицәан,
Рхацәа раҵкьыс игаӡан.

Ленски дбеиоуп, дагьыԥшӡоуп,
Маҳәыс иеиҽырбоит зегьы —
Ақыҭаҿ ҵасны ус аԥҵоуп,
Изыркуеит рыӡӷабцәа есқьынгьы —
Зыбжа урысны иааз ргәыла,
Машәырны џьара данкыдгыла,
Ицәырыргоит ишаԥсам,
Азаҵәра ауаҩы ишихәҭам…
Аӡәырҩы иԥхьалон сасра,
Ирызҭалҭәон Дуниа ачаи,
Илҿахәыҭхәыҭуан: «ббоума дшааи!»
Гитарак налдыркуан убра,
Лыбжьы… (о, ибаргәи измаҳаз!)
«—Сханахь умҩахыҵ сзытҟәаз!»

Аха Ленски, жәаҳәарада,
Ихы иҭам аҭаацәара,
Онегин иҩызарада
Акы дазхәыцуамызт абра.
Ишьҭеибахт урҭ: аҵааи амцеи,
Ажәеинраала ласи апрозеи,
Ахаҳәи ацәқәырԥеи — лассы
Иеиԥшуп урҭ раасҭа. Убри азы
Еибарҿыӷьуан аԥхьа ргәы,
Нас еишьцылауан есааира,
Ҽыла есымша еиҭанеиааиуан,
Ус иеилаҵәаӡеит мыцхәы…
Абас ауп (сшахьхәхьоу ӡатәым),
Ишеиҩызцәахәо ус иаҿым.

Ус иҟоу ҩызаракгьы иахьа
Иаҳԥылом, динкгьы ҳаннакылом:
Зегь гаӡоуп ҳа ҳзыҳәа цәгьа,
Ҳара ҳауп зегь раԥхьа игылоу,
Ҳашьҭоуп зегьы анапалеонра,
Ҩ-шьапык зҵоу миллион-уаа
Ҳа ҳхы иаҳархәо маҭәахәуп, —
Ацәанырра ахыччара ҳаҿуп…
Евгени дзеиӷьыз рацәаӡан:
Ауаа еиликаауан такәы,
Иагьхәынгеишьауан мыцхәы,
Аха (еилеигон изакәан)
Шьоук алихуан игәаԥхоз,
Ипатуқәҵара иаԥсахоз.

Дыччо дырзыӡырҩуан иара:
Ленски иажәақәа ишәҭыркыз,
Ихәыцра, изныԥшуаз иҿара,
Иԥшышьа, гәышьҭыхрала иҭәыз.
Урҭ ҿыц Онегин иаҳауан,
Игәы иасшаз ажәақәа иҵәахуан,
Игәы иҭиҳәаауан уа ус:
«Игәырӷьара санахьыс —
Гаӡароуп, уи аҿҳәара
Са сыдагьы ахала иаап,
Уаанӡагьы инаигӡап
Адунеи цқьа агәрагара;
Ақәыԥш дыццакуеит, дпатоит,
Аха даҭоумҵар ҟалоит».

Иеибырҳәалакь аимак ацын,
Рхәыцрақәа рызкын дара:
Ахылҵшьҭрақәа, зажәа бжьаӡыз,
Ацәгьа-абзиа, аҵара,
Аҵасқәа, ахаан жәра зқәым,
Ирыҵоу џьанаҭ-џьаҳаным,
Аԥсҭазаара алахьынҵа, —
Изхьымӡо акы ыҟамызт зынӡа…
Апоет, аимак дханагала,
Даԥхьауан дымцаха
Апоемақәа рцыԥҵәаха,
Евгенигь, ҳаҭырбарала,
Ақәыԥш дизыӡырҩуан убра, —
Дзыԥхьоз дшыхнамхӡозгьы џьара.

Аха иахцәажәауан зегь реиҳа
Абзиабара аҵас закәыз,
Онегин уи дыхнахуам уаҳа,
Аха аӡбахә данаҿыз —
Дқәыԥсычҳауан гәыбылрала,
Насыԥ имаӡоуп еицрала
Уи иабылуаз, нас иацәцаз,
Аха дреиӷьын изымбаз! —
Зыбзиабара еиԥырҵрала
Изырхьшәашәоз, иара убас
Згәаӷгьы шҳам ажәала изуаз,
Заамҭа зхызго ҿырҳасрала,
Зыԥҳәыси зҩызцәеи рыгәра згоз,
Змалгьы амаца иазмыргоз!

Аҭынч ԥсҭазаара хазынахә
Ԥсахуа, ианааиуа ҳтәанчара,
Ианҿыцәаа ҳцәанырра бзиахә,
Ишьҭаҳхуеит хыччатәыс ҳара —
Уи алеишәа, ҳәаа змамыз,
Уи анырра, маҷк игәианыз —
Аха ҳзыршаҟьоз мыцхәы;
Ҳарҭ бзиа иаабоит такәы
Уи еиҭазҳәо ҽаӡә иԥышәа,
Ҳагьарҿыхауеит, ҳәарада,
Ажәытә еибашьҩы, аҭаҳмада,
Иқәыԥшу асолдаҭцәа ражәа
Игәы шарҿыхо, ишыҭнаго,
Аарла иқьала дахьыҩноу.

Ақәыԥшрагь иамоуп иара аҵас:
Абзиабара, агәырҩара,
Ахьаа, — иушьаша маӡас,
Абзиабараҿ ихга каамеҭны,
Ихы ԥхьаӡо, иҽырдадны,
Онегин ԥшьаала дӡырҩуан,
Апоет игәҭыхақәа иҳәауан:
Ицәиӡаӡомызт ак еилых, —
Зегь еиҭеиҳәон лабҿаба,
Евгенигь, акашәа имба,
Идырт ибзиабара аҭоурых —
Ацәанырра, мца зыгӡам,
Ҳара ҳзыҳәа ҿыцра злам…

О, уи иеиԥшҵәҟьа иахьала
Дубом абзиабара зылшо.
Апоет иоуп лахьынҵала
Ус еиԥш анасыԥ иазшоу…
Еснагь цәаныррак азхьра,
Уи азхәыцра, азгәышьра
Ицын гәырӷьарас, гәырҩас:
Адгьыл хара ирыбжьаз,
Ашықәсқәа, ицаз иҭакәкәа,
Имуза, сааҭ рацәа зиҭаз,
Атәылақәа, иԥшӡаӡаз,
Аҵара-гәырӷьа ашәахәақәа,
Мап, ирзеиҭамкит зынӡас
Абзиабара мца ицраз.

Дқәыԥшын Ольга данидырыз,
Цәанырра ҭамлацызт игәгьы,
Шаҳаҭс дрыман иҟәымшәышәыз
Лхәыҷы хәмаррақәа зегьы.
Аџьра ашәшьыраҿ дара рхала
Еицыхәмаруан гәаԥхарала,
Агәыла-азла, изыхшаз,
Ишеинасыԥхо рҳәон избаз.
Ақыҭа кҿахаҿ иахьынхоз —
Ссирс дыршьон лҭаацәара.
Даҿын шәҭыкакаҷны ашәҭра —
Ашьацраҟны зхы зыхьчоз
Ашьхыц, ма ахьычԥаԥыр
Ирымбоз, иԥшааргьы акыр…

Апоет илҭеит лара ҳамҭас
Аԥхыӡқәа, дхызхыз данхәыҷыз,
Уи лакәын мҵәыжәҩақәас ирымаз
Иашәа қәыԥшқәа, — илызкыз.
Ахәыҷы хәмаррақәа, ишаназ,
Абна, аккара иҟаимаҭыз,
Аҭынчра, азаҵәрагь убас,
Аеҵәақәа, аҵх иҵәцаз,
Амзагь, ажәҩан иацәашьыз!..
Амза шаша, ҳарҭгьы зны
Измаҳдалоз ҵхагәаны
Ҳалаӷырӡқәа, ла илызкыз;
Ҳа ҳзыҳәа шьҭа амза даҽакуп:
Афонар зыԥсахуа маҭәахәуп…

Зегь рыла дҟәыбҷоуп, дыхԥарам,
Длахҿыхуп ашьыжь еиԥш лара,
Апоет диеиԥшуп, ҩбара злам,
Дхаауп — ишыхаау агәыӡра.
Лыбла, ажәҩангәы зыԥшшәу,
Лычча-лыхәмар, лыхцәы ирҳәу,
Лныҟәашәа, лыбжьы — деиқәшәан
Ольга… Аха ароман
Раԥхьа иуԥыхьашәо игәыкӡа
Лсахьа ануп, — агәыбылра
Сыман анкьа уи сара,
Аха сгәы ақәҿыӷьит зынӡа…
Аԥхьаҩ, исҭахуп абра
Лаҳәшьа лыӡбахә аҳәара.

Татиана лыхьӡын уи лаҳәшьа,
Ари ахьӡ ацәыргарала
Ҳроман адаҟьақәа ҳаԥшьап,
Иалаҳхып ҳхатә гәаԥхарала
Иахароуи? Игәахәоуп, иманшәалоуп.
Аха издыруеит уи иадҳәалоуп
Ажәытәра, ажәытә хьыӡқәа жәпакы!
Иаҳуалуп аилкаара шьҭа акы:
Ибжьаҳхит ҳахьӡқәа ҳара
Иаҳԥыхьашәалакь рышьҭыхрала,
(Аӡбахә ҳҳәарым ажәеинраалаҿ…)
Ҳарҭ иаҳмаабт аҵара,
Изҿаҳҵаауаз есқьынгьы
Аҽырба-ҽраԥшра, уаҳа акгьы.

Ааи, Татиана лыман хьӡыс,
Ҟәымшәышәрала, лыԥшӡарала,
Дкаԥхауа лаҳәшьа лыҵкыс
Уаҩ длызхыхуамызт акала.
Еснагь дҭынчын уи, дгәырҩон,
Ашьабысҭа аиԥшҵәҟьа дшәон,
Илызгәакьоу лҭаацәара
Дрыцәтәымыз џьушьарын лара…
Рыргәыбзыӷшьа дақәшәауамызт
Лани лаби, иара убас
Дхәыҷын, аха уи хәыҷҵас
Ахәмарра-аччара лҭахӡамызт:
Акы дазхәыцуан маӡаны,
Хәлаанӡа аԥенџьыраҿ дтәаны.

Ахәыцра лыцын еҳәшьаҵас
Дангарҵыз амшқәа инадыркны,
Лқыҭатә ԥсҭазаарагь мҵарс
Иагон гәыӷрала итҟәаны.
Лнацәкьарақәа, иԥшқаӡаз,
Агәыр рыздыруамызт зынӡас.
Абырфын аԥсы ахаҵо
Асахьа анылҵомызт дықәҵо.
Иҟоуп ҽа ҟазшьакгьы абас:
Акьанџьа иахәмаруа ахәҷы
Лҽалыршьцылоит хәыҷ-хәыҷы
Ауаа рхымҩаԥгашьа, рҵас, —
Лан илабжьылго аҵара,
Лыкьанџьа иалырҵоит лара.

Аха данмаҷызгьы еизыҳәҳәа
Татиана акьанџьақәа лкуамызт,
Амодақәа, ажәабжьқәа рҭыӡшәа
Урҭ ирзеиҭалҳәо дубомызт.
Ахәыҷы хәмаррақәа рхыԥша
Акыр иацәтәымын лҟазшьа.
Аӡынтә жәабжьқәа ҵхыбжьон
Илаҳауаз еиҳа дрытҟәон.
Ольга лҩызцәа зегь џьара
Аӡӡеи ашҭаҿ иахьеизылгоз,
Ахәҷы рацәа еицыхәмарлоз
Дрыцхәмарломызт лара;
Урҭ рычча, рыхәмар, рҭыӡшәа
Лгәы рықәҿыӷьуан уамашәа.

Мыцхәы илгәаԥхауан абарҵаҿ
Ашара аԥылара шьыжьӡа.
Ажәҩан ҵылашаа ду аҵаҿ
Рҽанырӡо аеҵәқәа ҭааӡа —
Адгьыл аарлаҳәа ианҿыхо,
Ианасуа ашьыжьтәи аԥша-хаа,
Амш андәықәло аҽырҽеи.
Аӡын, аҵх лашьца адунеи
Анаку иԥах-иҳәынҷа,
Аԥсҭҳәа еиқәарақәа зҿачу,
Амза лашьцаӡа изхаку,
Мрагылара шыцәоу ҭынч, —
Лсааҭаз аҟыԥҳәа дааԥшуан,
Ацәымзақәа алыркуан.

Дхырхит заа ароманқәа —
Дунеис илбауаз дгәыкны;
Руссои Ричардсони рымцқәа
Дыргауан уи дытҟәаны;
Лаб уаҩ гәыразын мыцхәы,
Ҵаралагь дхьысҳаӡан такәы,
Аха ԥырхагас ишьаӡомызт
Ашәҟәқәа, — дагьрыԥхьаӡомызт,
Ибашоу хәмаргас иԥхьаӡон;
Хьаасгьы имамызт зынӡа
Иԥҳа дзыԥхьалоз маӡа, —
Дшыцәаз аамҭа игаӡон;
Аха диеиԥшӡамызт иԥҳәыс:
Ричардсон дылбон нцәахәыс.

Бзиа дзылбоз Ричардсон
Диԥхьарц акәмызт лызхара,
Ловлас иеиҳа Грандисон
Дицәнымхо дыҟамызт лара.
Аха москватәи лан лаҳәшьа
Алина, илалҳәон рҟазшьа —
Димгацызт усҟан, нас дызгаз,
Лҭаацәа мчылаҵәҟьа дзырҭаз…
Ҽаӡәын усҟаназ лара
Лцәанырра қәыԥш зытҟәоз,
Зегь рыла уи лгәы иԥнаҟоз,
Изылҭауаз лгәыбылра:
Агвардиа асержант
Л-«Грандисон», лаша, афрант.

Иара еиԥш ларгьы мыцхәӡа
Амода маҭәа ҿыцқәа лшәын;
Аха илзымҵааӡеит зынӡа,
Мчыла илхарҵеит агәыргьын.
Лассы лхаҵа, ауаҩ дыр,
Лгәырҩа лхеиршҭырц акыр
Иқыҭашҟа дигеит иара,
Уа илгәаԥхахуадаз лара!
Аԥхьа дҵәыуон, лыҽлырххон,
Лхаҵагь дилҵхьан зназы,
Ус аԥшәмара шьҭылхт лассы,
Дашьцылт, — нас зегь лгәаԥхон:
Иҳаиҭт ашьцылара ҳазшаз,
Анасыԥ хиа ацынхәрас!

Ихылҽуан уи шьцыларала
Лгәырҩара, мцаха илыцраз,
Иеиқәнартәеит иаразнакала
Уи лыгәҭыхақәа зегь нас.
Анхара-анҵыра дахьаҿыз,
Лхаҵа иқәымчра иаҭахыз
Маӡас иаҵаз аалырԥшит,
Уи нахыс лусқәагь ԥрит:
Дцон иахьаҿыз акрура,
Аӡын азы акәыкәбаа лырҵәуан,
Арра ицоз рхы лсауан,
Ес-сабша лҽылкәабон лара,
Лмаҵуҩцәа лыпҟон, зынӡак
Илырҳәомызт лхаҵа ажәак.

Аҳкәажәцәа ральбомаҿ шьала
Ианылҵалон ацәаҳәа,
Прасковиа Палина ҳәа, ԥшқарала,
Длыԥхьон, дцәажәон дшәаҳәоушәа.
Акарсеҭ ныҟәылгон иҭшәаҵәҟьаз,
Аурыс Н афранцыз N аиԥшҵәҟьа
Илылшон ԥынҵала аҳәара.
Аха иԥҵәеит зегь рыҿҳәара:
Альбом, акарсеҭ, Алина,
Атетрад, ла лшьала иҩыз,
Зегь лхашҭит, — шьҭарнахыс
Акулька ҳәа дылҿуп Селина,
Абар, лҽеибылҭеит лассы:
Лхалаҭ, аҩнытәи лкасы…

Аха бзиа дибон лхаҵа,
Лусқәа шьҭихуамызт ӡбатәыс;
Гәрагарала иҭәын игәаҵа,
Ихаҭа жәран-фаран дызҿыз;
Иԥсҭазаара қьафла ицон…
Зны-зынла ахәылԥаз еизон,
Агәыла-азла ҭаацәаҵас.
Иеишьцылахьан урҭ зынӡас,
Иеицәажәауа иааиҿатәон,
Аӡәы алаф иҳәон, ҽаӡәы
Ражәа иалеиҵон аҵәы,
Ольга ус рчаи лырхион,
Уаххьа анырфалакь дара
Ицон рыҩныҟақәа ԥхьара.

Рҭынч ԥсҭазаараҿ ишрылшоз
Ржәытә ҵас бзиахәқәа рыхьчон,
Ачамчамыта ныҳәа ианамшыз,
Чамчамыт ҵаӷала ичон.
Шықәсык ҩынтә иҵан аҿбаара,
Иргәаԥхон аԥшандара,
Ашәа, акәашара, убас
Троица амш анаауаз,
Аныҳәа иазыӡырҩуаз жәлара,
Агәҿыӷь ианагоз, абар —
Икарҭәон алаӷырӡ х-цәыкәбарк;
Ча лых ӡын иржәуаз дара…
Реишәаҿ, доус ичын закәу
Азгәаҭа, ирҭауан ихәы.

Раамҭа цон абас ашьшьыҳәа,
Ус, аҩыџьагь, кыр ианажә,
Аҵыхәтәан, лхаҵа изыҳәа,
Ҭынч иаатит анышәынҭра ашә.
Шьыбжьхьафарак аламҭала,
Дыԥсит, иҵәыуон гәыбылрала:
Игәыла, иԥҳацәа, иԥҳәыс —
Гәыкала иҩызара зҭахыз.
Уи даҳ гәыразын акыр,
Инышәынҭраҿ, ҭынч дахьиаз,
Ибаҟа иаҳәон абас:
«Абраҟа, ар рыбригадир,
Дмитри Ларин рыцҳа джуп,
Гәнаҳак иоуп, анцәа дитәуп!»

Ленски иқыҭа данахыла
Игәыла инышәынҭра дазцеит:
Қәыԥсычҳарыла даагәырҩеит,
Кыр дыԥшын лахьеиқәҵарала,
«Иорик рыцҳа! — иҳәон гәырҩала —
Санмаҷыз сышьҭых сикын,
Алахәмарра саҿын
Имедал, — иоуз еибашьрала.
Ольга диҭахын са сзы,
Иҳәон: «Сахьӡарушь лассы?..»
Ленски иҩит иаразнакала,
Ажәа гәыԥшқақәа неидгал,
Ибаҟазыҳәа амадригал.

Убас, иани иаби, иԥсхьаз,
Дҵәыуа ирзикит цәаҳәақәак —
Рҳаҭгәын дахагыла, иажәхьаз…
Еҳ, икьаҿӡоуми зынӡак
Ауаатәыҩса рлахьынҵа:
Аԥсҭазаара аҵас нагӡа,
Ирызҳауеит, ишәҭуеит, иԥсуеит,
Рышьҭахь ҿыц ҽа шьоук аауеит…
Ҳабиԥарагь, иахьазы
Изызҳауа, ԥхьа ицо хара,
Ирԥеиԥшуп рабацәа рдамра.
Иааскьашт ҳа ҳаамҭагь лассы,
Ҳмаҭацәа ианыргәаԥхара
Ари адгьыл ҳақәырцашт ҳара!

Ижәба, аҩызцәа, иахьынӡашәылшо,
Аԥсҭазаара шәызхара,
Еилыскаахьеит азын ишбашоу,
Уи садҳәылацәом сара.
Акгьы иалшом уажәшьҭа схыхра,
Аха ихароу агәыӷра
Зны-зынла самоуп сыргәаҭеиуа:
Гәнаҳарами сышьҭамҭа аиуа
Ыҟамкәа адунеи саԥхар;
Са сыҩуам аӡәы сирҽхәарцаз,
Аха исцәымыӷӡам, аиашаз,
Сыхьӡ еицырдыруа иҟалар.
Ҩымҭак акәзаргьы исҭынхаз,
Сыӡбахә ранаҳәааит ҭахҵас.

Уи ахьысып аӡә игәеисра,
Насгьы издыруада, разҟшәа,
Иамфар аамҭа аилаҩынтра
Са еиқәсыршәо ацәаҳәа.
Издыруада (гәыӷра бзиоуп),
Мышкызны, џьа гаӡа-қьиак
Иҳәар, днахәаԥшны спатреҭ:
«О, уи иакәҵәҟьан апоет!»
Иудкыл гәыкала сыџьшьара,
Уара, амузақәа згәаԥхо,
Згәалашәараҟны иаанхо,
Сҩымҭа хыҭҟьақәа рылшара,
Аҭаҳмада ахьӡ-аԥша иху,
Напыла ашьышьра зҭаху!

«— Уабацои? Еҳ, шәарҭ апоетцәа!» —
«— Онегин, иаамҭоуп сцара». —
«— Са ускым, аха иааԥымҵәа
Иабоухуго ухәылԥазқәа уара?» —
«— Ларинаа рҿы». «— Абар ашана!
Мшәан, ихьанҭаӡами, баша,
Убра ус аамҭа ахгара?»
«— Зынӡаскгьы». «— Исзеилкаауам сара…
Абрантәи избарҭоуп зегь закәу:
Уазхәыц (сиашами сара?),
Иаҩцам аурыс ҭаацәара,
Асасдкыларҭа зҭаху,
Еснагь иахьрылацәажәо, имыцә,
Ақәа, ахаа-мыхаа, ахкаара, аныцә…»

«— Избом цәгьара аҵан уи џьара». —
«— Гәҿыӷьроуп иаҵаӡоу цәгьарас». —
«— Шәмода уаа сзыхгом сара,
Аҭаацәара еиӷьысшьоит, уаҩҵас
Иахьсылшо…» — «Ҩаԥхьа аеклога!
Суҳәоит, уаҟәыҵ агәыԥҵәага;
Уцоит нас? Сымала саанхоит…
Еҳ, Ленски, уӡырҩишь, ак сҳәоит:
Иҟамларишь саргьы дызбар
Уԥшӡа, ухәыцра ианцәахәу,
Уашәа, улаӷырӡ зызку?..»
«— Евгени, иуҳәауеит ухәмар». —
— «Мап» — «Ибзиоуп». «— Нас, ианба?»
Ишҳаигәырӷьо агәра га.

Ҳдәықәлап». —
Рҽыуардын ццакӡеит.
Инеит аиҩызцәа лассы.
Аԥшәмацәа ачеиџьыка дырхиеит,
Акы иамеигӡеит урҭ рзы.
Аишәахь, иахәҭақәоу баны,
Инаргоит: асаан хәыҷқәа ирынны
Ахаа-мыхаақәа, иахәҭоу,
Аирыӡ хәыҷ — ашәырӡ зҭоу.

Ицоит аҩныҟа ишьҭыԥраа,
Еиҳа икьаҿу мҩоуп изқәу;
Маӡа ҳазыӡырҩып ҳара
Ҳфырхацәа иеибырҳәо закәу:
«— Онегин, уҿырҳасуеит, аа?» —
«— Сашьцылт, Ленски». —
«Аха еиҳа
Агәҿыӷь ушьҭнахит». — «Мап, еснагь
Сеиԥшуп, ихәлеит иахьабалакь;
Андриушка! Аҽқәа ршәа, иластәуп!
Изакә ҭыԥ лыгқәоузеи абра!
Исхашҭыз: Ларина ҩбара
Злам, иқьиоу ҭакәажәуп.
Абни ашәырӡ ҟадыџь сацәшәоит:
Сымгәа иамаабыр ҟалоит.

Иҳәа дарбаныз Татиана?» —
«— Иҭынчыз, зылахь еиқәыз зынӡа,
Дугәалазыршәауаз Светлана,
Аԥенџьыраҿ итәаз хазӡа». —
«— Алакә! Аиҵб лоума угәыбылра?» —
«— Ыы»? — «Далысхуан сара,
Уа уеиԥш споетзар, леиҳабы;
Ольга лсахьа иаҳәом акы,
Длеиԥшуп Ван-Деик имадонна:
Дкәымпылуп, лӡамҩақәа ҟаԥшьӡа,
Ажәҩан гаӡаҿ хараӡа
Иалоу амза гаӡа убоума?» —
Ленски дгәаа иҳәоит аҭак,
Нас амҩан ҿиҭуамызт зынӡак.

Онегин Ларинаа рҿы инеира
Зегь арлахҿыхит, иазыԥшит;
Уаҟа асас ҿыц ицәырҵра
Агәылацәа еиланарҩҩит…
Агәҩарақәа рацәахон,
Ихәмаршәа еиҿахәыҭ-хәыҭуа ирҳәон,
Дшааиз амаҳәра ззыԥшыз,
Татиана лҩызара зҭахыз.
Ҽа шьоукых, ирҳәон ҽакы:
Амацәаз ҿыцқәа ирзыԥшуп,
Ирмоуц, рыԥшаара иаҿуп, —
Иахгоуп ачарагь ҳамҭакы…
Ленски ичара аҿҳәара
Урҭ заа иԥырҵәахьан дара.

Арҭ уҳәан-сҳәанқәа зегь хаҭала
Татиана илцәымыӷын цәгьала.
Иузеиҭамҳәо гәахәарала
Ицаз дизхәыцуан маӡала.
Аҽаҵәахт лгәаҵаҟны хара:
Иааит лыбзиабара аҿҳәара.
Ишҿыхо аиԥш ааԥын ҿыц
Адгьыл иамадоу арыц…
Акыр ҵуан лара гәаныла,
Дбылӡауа, агәҿыӷь даго,
Ицәаара-маара иасымша ибо,
Дыԥшызижьҭеи ус, гәыблыла…
Кыр ҵуан: аилашра даҿын,
Дыԥшын, аӡә иааира дазыԥшын.

Дагьааит… иагьылҳәеит уи аҽны
Гәаныла: иара иоуп, иара!
Еҳ, лымши лыҵхқәеи еиԥшьны,
Лыԥхыӡқәагь, дызгауаз хара, —
Иара ила иҭәит зегьы,
Уи иоуп дзызхәыцуа есқьынгьы.
Ажәа хаақәа илызкыз,
Илызгәаҟуа амаҵуҩԥҳәыс,
Аӡә ииҳәо, ииуа лгәаԥхаӡом,
Рысасцәагь рыгәхьаа лкым,
Дырзыӡырҩуам, илҭахым,
Рыбарбаррақәа лзыхгом,
Рцара, раара, рынхара
Лбанык дынхаӡом лара.

Уажәык заҟа игәцаракны
Ароман-хаа даԥхьоузеи лара!
Заҟа дгәырӷьо, дшанханы,
Лгәы лыжьжьоузеи лызхара!
Зсахьа гәырӷьарала иҭыху,
Зыӡбахә аҩада ишьҭыху,
Илышьҭоу Иулиа Вольмар,
Малек-Адель нас де Линар,
Вертергьы — агәаҟра иаҿу,
Зеиԥш дыҟаӡам Грандисон, —
(Ҳара ацәа ҳхаирԥон…)
Татиана, цәаныррала иҭәыз,
Зегьы лзеилалазшәа илшьон,
Зегь Онегин дылдырбон.

Лхы лыԥхьаӡауан Татиана
Дзыԥхьоз аҳәса рцынхәрас,
Клариса, Иулиа, Дельфина,
Илыцын абаҳчахь дахьцауаз…
Илкын ишәарҭаӡоу ашәҟәы,
Уаҟа илыԥшаауан лгәы
Зырцыхцыхуаз, дызбылуаз,
Лцәаныррақәа зытҟәауаз;
Илхатәушәа абон лгәы,
Шьоук ргәырӷьа, ргәырҩара,
Даҿын ҿырҳәала аҳәара,
Лымш изылыҩуаз лышәҟәы…
Аха дзызхәыцуаз есқьынгьы,
Грандисон иакәӡамызт уеизгьы.

Автор, зажәа аҩызоу амца,
Зцәаҩа алшара ӷәӷәа лаҟәым,
Иҩымҭаҿ дҭихуан афырхаҵа,
Адунеиаҿ акы згым.
Даарԥшын ишалшоз ала:
Дгәаҟуан уи залымдарала,
Дҟәышын, цәанырра мцабзла дҭәын,
Ихы-иҿгьы уамашәа игәыкын.
Зсахьа абас ала илашоз,
Изгым цәанырра, ауаҩра,
Ихы деигӡомызт џьара,
Аха аҩымҭа ахьынҵәоз,
Иаразнак ацәгьа аҵыхәа ԥҵәон,
Аиаша ус аиааира агон.

Уажә аԥсҭҳәа иалоуп ауаа рхәыцра,
Амораль ацәа ҳанаркуеит.
Ароманқәа рҿы ацәгьа ацәырҵра
Ауеит, аиааирагь агауеит.
Дарцәом иахьатәи аԥҳәызба
Британиатәылатәи амуза,
Лыԥс еиԥш иқәылҵоит ҳаҭыр
Енагь ахәыцра иаҿу Вампир,
Мельмот, злахь еиқәу аҟьала,
Агасфер ҟадыџь, ма Корсар,
Ма згәы иҭоу ҵәаху Сбогар, —
Алорд Баирон баҩхатәрала
Аромантизм шьҭихит, злахь еиқәу,
Аегоизмгьы, — ичмазаҩу.

Сҩызцәа, акыр иаԥсоума абарҭ зегь?
Иалшоит, ажәҩан иагәаԥхар,
Аҵыхәа ԥҵәар сара споетрагь,
Даҽа ҩысҭаак сгәы итҟәар,
Феб иԥҟара агәхьаа мкы,
Апрозаҟынӡа иназгар схы;
Усҟан жәытә романк аҩра
Сықәра инхаз агашт иара,
Ацәгьа-мыцәгьақәа узытҟәаша,
Срылаларым имитәны,
Ишәзеиҭасҳәап ицқьаны
Аурыс ҭаацәа рҵабырг иаша,
Абзиабара, аԥхыӡқәа, убас, —
Ҳжәытәра иамақәаз ҟазшьас.

Саб ма саб иашьа аҭаҳмада
Рынхашьатә шәзеиҭасҳәап сара.
Аӡыхьаҿ иеиԥыло гәырҩада,
Рсахьа ҭысхып сызхара.
Иаасырԥшып ахыбаара амца,
Аиԥырҵра алаӷырӡ-ца,
Сзыхцәажәо еинсыршәап, еисырсып,
Анҵәамҭаҿ рнапы еибасыркып.
Исгәаласыршәап сажәа гәырӷьахә,
Абзиабара-ца иазкыз,
Ҩныҵҟатәи гәырҩала иҭәыз,
Санлацәажәоз са сыбзиахә, —
Исҿыҵышәшәоз ихааӡа,
Иахьа исхашҭӡахьоу зынӡа…

Татиана, соуԥшәыл, сылашара,
Са сбыцҵәыуеит, ихаҵа,
Бҭазырхауа амода хшара,
Абар иахьибҭо блахьынҵа.
Бҭахоит, сыхаара, аха уаанӡа,
Бгәыӷра шлашәу еилбыргаанӡа,
Адунеи маӡа базыԥшуп,
Ахаара аилкаара баҿуп.
Шҳамуп ибжәуа, ибгәаԥхо;
Бхызхуа бышьҭоуп иаабыцрымшәа,
Иббоит, зехьынџьара, ибзыԥшушәа,
Аиԥылара — беиқәзырхо,
Бахьыԥшлакгьы, ааигәаӡа
Дыббоит измабдо блахьынҵа.

Дагоит Татиана ахьаа, агәҿыӷь,
Дцоит абаҳчахь гәырҩара…
Дшанхалт, лыблақәа еихмырсыӷь,
Шьаҿак лзыҟаҵом џьара.
Лгәыԥҳәы аҽышьҭнахт, еилашит,
Лӡамҩақәа амца ркит.
Лыԥсыԥ лзеиҩгауам зынӡа,
Ицәаакит лыблақәа мыцхәӡа…
Илашьцеит, ажәҩан еимнадоит
Амза, иҷаԥшьо ҟарулс;
Абнараҿ аҟармаҵыс
Ашәак цәырнаган иаҳәоит…
Татиана дзыцәомызт дахьиаз,
Лыӡӡеи длацәажәон абас:

«— Ишоуроуп, илашьцоуп, ауада
Ахышә аарты, бааи, сааигәа бтәа». —
«— Ибыхьзеи, ибҭахузеи, Таниа?» —
«— Агәҿыӷь сагоит, ма жәабжьк сызҳәа!». —
«— Изхысҳәаарызеи? Анкьа зны
Алакәқәа сҳәон ирацәаны,
Иҟам-инымқәагь, имыцхәыз,
Аџьныш, аҩысҭаа ирызкыз,
Уажә зегь алашьцара рхуп,
Иааит шьҭа саамҭа саргьы!
Сажәит, исхашҭит шьҭа зегьы…»
«— Сыӡӡеи, исзеиҭабҳәар сҭахуп
Ибаҩсхьоу аамҭатә хара:
Дыббозу бзиа аӡәыр бара?» —

«— Изакәызеи, Таниа! Ҳара ҳхаан,
Иаҳдырма абзиабара закәыз;
Гәҩарак санхәа ианылҭаа
Џьаҳанымын исзыԥшыз». —
«— Нас бышԥацеи хаҵа, ус уа?» —
«— Анцәа ус иӡбит. Са с-Ваниа
Деиҵбын сара сеиҳа, сгәахәа,
Са схаҭа исхыҵуан жәаха.
Ақьаӷьариа ҩымчыбжь дныҟәон,
Драцәажәауан ҳаҩнра…
Саб дсықәныҳәеит нас сара,
Сҵәыуон, агәыҭҟьа сагон,
Ауахәамахь сыргеит сыкны,
Сыхцәқәагь ҩбаны иԥаны.

Издырт атәым ҭаацәара абас…
Исҳәо баҳаӡом зынӡа…» —
«— Ах, агәҿыӷь сагоит сымҵарс,
Игьежьуеит сыблахаҵ хәашьӡа.
Исҭахуп аҵәыуара, аӷызра!»
«— Бҽеиӡам, сымаалықь, бара;
Ҳазшаз, улхылаԥш, деиқәырха!
Иҳәа ибҭаху, ибгәаԥха…
Ибықәсырппҟап аӡ-ԥшьа, —
Ббылуеит…». «— Хьааӡам сызго,
Сааӡаҩ, бзиабароуп исхоу». —
«— Анцәа, о, сымаалықь дыхьча!»
Лнапқәа рыла, икыҷхьаз,
Лылахь, лыџьымшь лӡатәит нас.

«— Исхоу бзиабароуп», — дгәырҩо,
Лыӡӡеи илалҳәауеит иеиҭах.
«Бҽеиӡам соуԥшәыл, сызкәыхшоу». —
«— Бысҟәаҵ: бзиабароуп сызԥах». —
Адәахьынтәи уи аламҭалаз,
Амза шәахәа ауада иҩналаз,
Ԥшьаала иарлашон иара:
Татиана лыԥшӡара, лгәыкра,
Лыхцәы, лылаӷырӡ, убас —
Лаԥхьа итәаз, зкасы зханы,
Аҭакәажә хцәышла, зҽырԥханы
Ахьҭа дамкыртә иҭаҳәҳәаз;
Ҭынчран, амза лашаӡон,
Зегь ыцәахьан, аҵх цон…

Дазыԥшын Татиана амза,
Гәанылагь дцауан хара…
Ус акы дазхәыцт иаразнак…
«Сыӡӡеи, сныжьны бца бара.
Баах астол, ақьаад, аҩыга,
Бца, сышьҭалоит дук мырҵыкәа,
Бзиала…». Лхалаҵәҟьа дынхоит,
Ҭынчроуп, амза лызкаҷҷоит,
Татиана дтәоуп, аҩра даҿуп,
Дҭоуп Евгени уи лхы-лгәы,
Дызхыццак илыҩуа лышәҟәы
Бзиабара қәыԥшла иҭәуп.
Ашәҟәы мазеиуп ишцара…
Татиана! Иззыбҩыда иара?

Издыруан аҳәса ссирқәа, иԥагьаз,
Ихьшәашәаз, ицқьаз ӡынраҵас,
Иузхымхӡоз, зҳаҭыр нагаз,
Зеиԥш уԥымлауа зынӡас;
Иџьасшьон ԥагьа реилаҳәашьа,
Иҵаны ирымоу рхымҩаԥгашьа;
Изӡом, сырцәыбналом хара,
Саԥхьон рылахьаҿ сара
Аҩыра, икыду џьаҳаным:
«Араҟа аҵыхәа ԥҵәоуп агәыӷра» ,
Иршьоит рыцҳарас ахыхра,
Удыршәар, — гәахәоуп зда рҭахым.
Иреиԥшу Нева аԥшаҳәаҿгьы
Иҟалап ишәԥылозҭгьы шәаргьы!

Аҭыԥҳа нагақәа рыбжьара
Шанақәак са издырхьан зны:
Арҽхәара, алаф ахаара
Рыгәхьаа зкымыз, зҽыҭганы.
Иарбан урҭ ирыдызбалаз?
Рхымҩаԥгашьа ԥагьарала
Арԥыс ибзиабара гәыҭҟьа
Иԥхарҵоз, ааргауан ҩаԥхьа —
Ирыцҳашьара абзоурала;
Цәаныррак амамзаргьы ргәы,
Ражәақәа, игәкыз такәы,
Ддырлашәуан иаразнакала, —
Арԥысгьы, игәы ҭыӷьӷьа,
Иоуԥшәыл длышьҭалон ҩаԥхьа.

Илымоуи Татиана харас?
Игхоу дахьқьиацәоу лара?
Амцҳәара ахьлымам цәаҩас,
Иахьлыцу агәыӷра, агәрагара?
Абзиабара ҽырбарада
Иахьлылшо, лцәанырра лҽаҭа,
Зыгәра лгауа дахьиԥылаз;
Илхароузеи жәҩанахьтә ҳамҭас:
Далаԥшызар дзытҟәара,
Аҟазшьа — цәанырра згым,
Ахшыҩ ҷыдагь, гәҿыӷьра зқәым,
Агәы ԥшқагьы, дызбылра?
Иланашәыжьыр ҟамлауеи
Лцәанырра ласқәа рдунеи?

Дыхьшәашәоуп аҽырбаҩ мыцхәы,
Ус иҟам Татиана лҵас,
Абзиабара лара лгәы
Ицқьаӡа иаԥылауеит хәыҷҵас.
Илҳәаӡом: ҳааҭгылап ҭынч,
Иацлап ибзиабара амч, —
Еиӷьны ҳшьацҳәа даҿашәап…
Иҽыруадаҩрақәа ҳацҟьап,
Зны дҳаргәыӷып, даҽазны
Мапла иҳарцыхцыхп игәаҵа,
Иҳаркып ахыбаара амца,
Мамзар, игәы ҳахшәаны,
Дцап, аҩсҭаа, дгәырӷьаҵәа,
Ишьамҭлаҳәқәа зегь ԥыҵәҵәа».

Ҽа ус хьанҭак саԥхьа ишьҭоуп, —
Ҳтәыла ахьыӡ зыхьчара:
Аиҭагара сыхәҭоуп
Татиана лысалам шәҟә сара:
Аурысшәа цқьа илызҳәаӡомызт,
Ҳа ҳжурналқәа дрыԥхьаӡомызт,
Лгәы иҭоу ишылҭаху аҳәара
Даманшәаламызт лара, —
Уи дыҩуан францыз бызшәала…
Ишԥаҳуеи! Изӡауам сара,
Иахьанӡагь аҳәса ргәыбылра
Рзеиҭаҳәом хатәы бызшәала;
Иахьанӡагь аурыс бызшәа ԥагьа,
Ишьҭнамхт аԥошьҭа проза гәакьас.

Урысшәала аԥхьара ҵыргарц
Аҳәса ирыдырҵоит шьоукы.
Мап, исзаагом схахь зынӡас,
Ҳаҳәса ҳа ҳжурналқәа ркны!
Схьаԥшуеит шәышҟа, апоетцәа,
Ииашаӡами: шәымаалықьцәа
Агәахәа ишәырҭоз ацынхәрас
Ацәаҳәақәа рзышәкуан шәас;
Ишәҳәа, уи иаԥхьоз маӡаны,
Аурыс бызшәа аарла изҳәоз,
Ацәаҳәа хаақәа изыԥхьоз,
Еицарымкӡози иԥшӡаны?
Атәым бызшәа рҿы зызцоз,
Урысшәаҵас имгаӡоз?

Џьара еизаракаҿ, абалаҿ,
Дцәыримгааит анцәа саԥхьа
Асеминарист, изхоу ашьал ҩежь,
Ма академик хылԥа кәаҟьа.
Исгәаԥхом ақьышә ԥшӡақәа ччарада,
Убас грамматикатә гха-ԥхада
Аурысшәа сгәаԥхом бзанҵы.
Иҟалап (хьаауп сара сзы),
Аҳәса хәыҷқәа дара хызхуа,
Ажурналқәа ирыдгылар, —
Аҩышьаԥҟара ҳадыршьцылар, —
Ҵыргәас ажәеинраала шьҭыхуа;
Сара?.. Уи салахәӡам сара,
Ажәытәра иатәуми сгәыбылра.

Гхала иҭәу аԥҳәызба лажәа,
Аҳәоуқәа иеилахәоу такәы,
Исгәаԥхоит, аиашаз, ссиршәа,
Идырҿыхоит урҭ са сгәы.
Агаллицизмқәа ргәыбылра
Сахьхәуам, сгәы иҭашуп сара, —
Багданович иеиԥш, сзытҟәоз,
Сқәыԥшра иацқәаз, исгәаԥхоз…
Аха арҭқәа шьҭа имыцхәуп,
Соуԥшәыл лышәҟәы анапаркра
Ахәҭоуп, аха уажә сара
Ишәысҭаз ажәа ахьхәра сҭахуп:
Парни илира ԥшқа ахаҿы
Ишмодам здыруеит ҳара ҳҿы.

Агәырҩа-хаа, ачара ашәа
рзызҳәоз,Сааигәа уҟазҭгьы џьара,
О, лак-ҩакрада сумыҳәоз
Гәык-ԥсыкалаҵәҟьа сара:
Иеиҭоумгози уашәабжь ала,
Ауԥшәыл илҩыз тәым бызшәала.
Уабаҟоу? Уцхыраара сҭахын…
Усзаа, иусҭауеит азин…
Аха дыҟаӡам сфырхаҵа,
Арҽхәара игәы ахшәаны,
Ашьха ҟәиҭқәа рыгәҭаны,
Финлиандиатәи ажәҩан аҵаҿ
Длеи-ҩеиуеит ҭынч иара џьара,
Иаҳашам аӡбахә сгәырҩара…

Абар, искуп Татиана лҩымҭа,
Иԥшьоу ак аиԥш избоит иара.
Саԥхьауеит гәырҩала краамҭа,
Аха сзаԥхьом сызхара…
Абас агәӡа бызшәа лзыркыда?
Абас ацәажәа-хаа лзырҵада?
Абас агәыԥшқара ҵаула —
Ишәарҭоу, ухызхуа зегь рыла?
Исыздырам ишәасҳәо аҭакс…
Аа, аиҭага: асахьа иаша
Иақәҭыху ахҩылаа баша,
Ма аҵаҩ-қәыԥшцәа ирыхәмарыз,
Аопера «Фреишиц» иеиԥшу, —
Зегь рганахьала ицәышу:

Татиана Онегин
изылҩыз ашәҟәы
Абар сышәҟәы, сгәы иҭоу зегь, аа:
Шьҭа уаҳа исымоузеи ҳәатәыс?
Ари шәшаԥыло здыруеит заа —
Сшәыԥхьаӡашт иаԥсам уаҩԥсыс.
Аха маҷк иеилышәкаар схьаа,
Срыцҳанашьар шәгәыбылра,
Сыншәыжьрым усҟан ус шәара.
Ҿымҭроуп раԥхьа схы зызца,
Ихашәҵа: сзырԥхашьаз абас,
Еснагь сара сгәаҵа иҭаз
Аӡбахә жәдыррымызт зынӡа —
Гәыӷрак сымазар мчыбжьык,
Ҳқыҭаҿ шәшызбо ала знык, —
Есымша исаҳаларц шәыбжьы,
Ажәак нашәаҳәан сызхара
Шәеиҭазбаанӡа сара
Схәыцларц — аҵхи амши еиԥшьы.
Аха, ирҳәоит, уаҩ дышәҭахым,
Агәҿыӷь шәанаргоит ақыҭа…
Ҳарҭгьы араҟа ссирла ҳҭәым,
Шәбара ҳшеигәырӷьогь, ҳәарада.

Шәзымҩахыҵзеи ҳахьынхоз?
Шәзаҭааи уаҩ дызхым ақыҭа?
Ҽа ҭыԥк ҟалозу ҳаиқәзыршәоз?
Сыҟамзаарыз саргь гәырҩада.
Ацәанырра иқәыԥшыз сҽамҭа,
(Ишԥасиааирыз исаԥыс?)
Исгәаԥхоз аӡә дсыԥшаарын,
Ҩыза иашас дысшьарын,
Ихәыҷқәа сроурын аныс.

Ҽаӡәы!.. О, мап, адунеихаан,
Са сгәы исҭомызт, иӡбуп, —
Ажәҩан иаҳасабхьеит заа,
Анцәа иҳәахьеит: уара сутәуп!
Сыԥсҭазаара зегь шаҳаҭуп
Уара уԥылара ишазкыз,
Анцәа усзылбааишьҭит сгәаҭа,
Усоут сыԥсаанӡа хьчаҩыс.
Ԥхыӡ узбон, ҵхыбжьон, шьыжьы,
Ҳаиниаанӡа усгәаԥхахьан,
Уԥшышьа-хаа сгәы азцахьан,
Иҵӡозеи… исаҳауан убжьы…
Ԥхыӡмызт, мап, изгоит агәра,
Уаныҩналаҵәҟьа уздырт,
Схы-сҿы иаразнак амца анырт,
Исҳәеит гәаныла: аа, иара!
Иҳәа, убжьами исаҳауаз, —
Игәаҟуаз аиҭымцәа санрыхәоз,
Ма гәыӷрала санныҳәоз —
Са сыгәхьаа зыжьжьауаз?!
Уара уами, уи аминуҭаз,
Аҭынчраҿы, ианҵәцараз,
Сара сылаԥш назықәшәа,
Ицәырҟьа-цәырасыз знаур,
Зхы надызҵаз сыжәҩахыр,
Сгәы зырӷәӷәашаз ажәа зҳәа?
Сзыхьчо амаалықь уиеиԥшу?
Исыҭ са сгәыҩбарақәа рҭак!
Издыруада ақәыԥшра иатәызар,
Имцызар сызлақәоу зынӡак!
Ишәарҭоу рыцҳарак сзыԥшызар?..
Иԥшыз! Сара слахьынҵа,
Иахьарнахыс уара иусҭоит,
Уҿаԥхьа сылаӷырӡқәа касҭәоит,
Сыхьча, сгәыӷра аԥсы ҭаҵа…
Сгәаҭ: сеилызкаауа џьара
Уаҩԥс дыҟаӡам, избоит.
Сыгәхьаа еиҳа-еиҳа сарҩоит,
Саҿуп аҵыкәкәара, аԥсра!
Сузыԥшуп, ирҿыха сгәы,
Знык иадамзаргь усызцәырҵ,
Салх ихьанҭоу сыԥхыӡ,
Ҽыԥныҳәала, — ишуҭаху!

Салгоит… Аԥхьара — аԥсра,
Агәыҭҟьа сагоит сӡыҭны…
Изгоит ууаҩра агәра, —
Сразҟымҩа змаздо игәаӷьны…

Дқәыԥсычҳауеит адунеи дамкуа,
Қыџьқыџьроуп илку ашәҟәы зҿу…
Иҩоит иаразнак уи аҷабга,
Иахьахьылшьуа лыбз ишу…
Лхы лыжәҩахыр ашҟа инахьыдышьшьт,
Лхарԥгьы ԥшьшьаалаӡа илкыдшьшьт,
Иааԥшит лыжәҩахыр ԥшӡаӡа…
Амзагь ҭалоит иҭааӡа,
Анаҟә зху адәы, аӡиас,
Иубартә алашара иаҿын.
Анхаҩ ахьча иҿарпын
Дарҿыхауан ҭынч дахьыцәаз.
Ишеит, игылеит, ауаа хиоуп,
Татиана лзыҳәан зегь акоуп.

Ишшахьоу лбаӡом Татиана,
Дтәоуп дхәыцуа, лхы ларҟәы.
Ианылымҵаӡац уи макьана
Лымҳәыр, илышьҭуа лышәҟәы.
Аха, Филипп-иԥҳа, ахцәышла,
Луада ашә аалыртын, ԥшьаала
Илзаалгеит илжәырц ачаи:
«— Бгыла, сыԥшқа, иаамҭоуп, ааи…
Схәыҷы! О, бгылахьеит! Быхиоуп!
Заа быҵԥрааит бласы!
Иаха сышԥашәауаз ба бзы.
Ас бахьызбо, анцәа иџьшьоуп!
Быгәхьаа ашьҭа бным џьара,
Агәил баҩызаҵәҟьоуп бара!

«Ах, сыӡӡеи, бӡырҩы: исҭахуп…»
«Изакәи? Сыхиами, сгәыбылра».
«Гәҩарак бмоуааит… ирахәым…
Сбыҳәоит… мап бымкын бара».
«Абри ашәҟәы иҭа, дсыздәықәҵа
Бмоҭа О… иахь, ҳара ҳгәыла…
Дазырхәыцны иаҳә зегь рыла —
Имҳәарцаз имыцхәу ажәак,
Сыхьӡгьы иамхамҳәарц џьара…»
«Соуԥшәыл, дарбану иара?
Са сыхшыҩ цахьеит зынӡак…
Ҳгәылацәа иахьа ирацәаҩӡоуп,
Урҭ зегь ргәалашәара цәгьоуп!»

«Акы бышԥақәымшәои, сыӡӡеи!»
«Соуԥшәыл хәыҷ, сажәит зынӡа.
Сыхшыҩ шаҟәеит, иабаҟоу, имцеи…
Саҳ исыдиҵоз адҵа,
Ибдыруазу, сара сазылас…»
«Сыӡӡеи, уи аума исымоу хьаас?
Иалысхи быхшыҩ закәу?
Онегин иҭатәуп сышәҟәы!»
«Бзиоуп, аа, еилыскааит шьҭа,
Бгәы ԥыбымжәааит, сыԥсы,
Бгәы иҭоу сзымдырит лассы…
Мшәан, бызцәышхеи ас еиҭа?»
«Сыӡӡеи, акгьы амам уи ҵаны,
Бмоҭа ддәықәҵа уахь дласны».

Аҭак лмоукәа ицеит мышкы,
Ишеит: иҟам ахабарк.
Татиана лҽеилаҳәа, дӷьазкы,
Дыԥшуп: ианбаҟалои аҭак?
Дааит, аа, Ольга дзырҽхәаӡо…
«— Дабаҟоу, уҩыза даҳбаӡом? —
Дҵааит аҭаацәа ран абас. —
Ҳаихашҭзар акәхап уи зынӡас».
Татиана деицрашәеит цәгьала,
Ленски илаҭеикуеит уи лан:
«— Араҟа ҳшеиқәшәара ҳҳәахьан,
Лҽыԥныҳәа гозшәа, имбатәха,
Татиана дышьҭаԥшуан ҵаҟа…

Иаалашьцон; асамауар
Убон аишәаҟны имазеины…
Китаитәи ачаижәгагь, абар,
Ицон ахылҩа-ԥсылҩа шьҭыҵны.
Ольга амаҵ уа, дласӡа,
Ачаи ҭалҭәон, игәыкӡа
Игон зехьынџьара афҩы,
Ахҷаҭ ишон амаҵуҩы.
Татиана, сара сгәыбылра,
Хәыцран аԥенџьыраҿ дызҿыз,
Асаркьа, аҳауа ԥха иархәашьыз,
Ҩ-нбанк анылҵауан убра:
Е-и О-и — лгәы зытҟәоз,
Лымш ихьӡи ижәлеи зҳәоз.

Дахьгылаз дгәырҩауан маӡа,
Лыбла лаӷырӡыла иҭәуан.
Аҽышьҭыбжь ус! Дшанхеит зынӡа,
Иааигәаӡоуп! Иааскьеит… абан,
Евгении! «Ах!» — нас, гагаҵас,
Татиана аҩнашьҭахьҟа ԥсааҵас
Дыҭрыст, — абаҳчашҟа дыԥрит,
Уаҳагь лышьҭахьҟа дымԥшит.
Дрывҟьеит уи дыццакӡаны:
Аандақәа, ацҳақәа, аӡиа
Иамоу аллеиа ныжь зымҩа,
Ачықьқәа дрылс, ишьаҟьаны,
Ашәҭқәа ахьеиҭаҳаз дырхыс,
Аӡыхь аҿы арымӡ иԥшыз
Дықәҳаит…
«Дааит, дааит иара!
О, анцәа, игәы иҭоузеи иӡбы?»
Аԥхыӡ-гәыӷра агәбылра
Лгәы иҭаҵәахуп — гәырҩа згым.
Деиҵас дқыџь-қыџьуеит, илзыхгом,
Дыԥшуп: даарушь? Ак лаҳаӡом…
Абаҳчарахь аҳҭны ҳәса лбоит:
Аҵыҵындра ҟаԥшь рыҟәшәоит,
Дҵаны ирыду ашәа ҳәо.
(Абар уи ашәагь зҳәалатәу:
Аҵыҵындра, аҳҭынра иатәу,
Ирфар ҟалашам изыҟәшәо, —
Рашәа аҿаԥа аиԥш ирҿоуп:
Ақыҭа иаӡбыз мааноуп!)

Аӡӷабцәа рашәа
Аӡӷабцәа, аԥшӡацәа,
Аиҩызцәа, аиқәлацәа,
Шәыхәмар, аҭыԥҳацәа,
Ауԥшәылқәа, шәгәырӷьала,
Ицәырыжәга ашәа-хаа,
Ашәа-хаа иҳазгәакьаӡоу,
Ҳакәашарахь арԥыс қәыԥш
Дымҩахыжәга, дыршанхо.
Иҿааихар арԥыс қәыԥш,
Знык ихацәа ҳнықәыԥшыр,
Ҳаиԥылап ҳаибарыҩны,
Аца иҿаҳхуа игәыдаҳҵап;
Даҳаргап иаразнаказ
Арԥыс аҵыҵындра ҟаԥшь:
Уцәыҵагыла урзымӡырҩын
Ҳа ҳгәы иҭыхо ашәақәа,
Уцәыҵагыла урзымԥшын
Ҳара ҳаӡӷаб хәмаррақәа.

Аҳҭны ҳәсақәа ирҳәоз ашәа,
Хырҩ азымуӡо лара,
Дыԥшын Татиана маҷк дыхьшәашәарц,
Аҽеиқәнакырц лгәы аҵысра, —
Лӡамҩа ахьыҟаԥшьыз даргәаҟуан…
Аха иааҟәымҵӡо ицых-цыхуан
Лгәы, лӡамҩақәагь былуан,
Уимоу, еиҳагьы еибакуан…
Хьычԥаԥырс лара душьап,
Зымҵәыжәҩа зҟьауа иласны,
Аҵаҩ хәыҷы дзышьҭоу дԥырны;
Ма ачарҭа иалатәоу ажьа, —
Ашәарыцаҩ данабо
Ашәаӡыӡара иаго.

Лыԥсы еивылгеит еиҳа ус,
Дгылт, лҿыналхоит дгәыкӡа,
Аллеиашҟа дахьҵәииз, —
Дгылоуп лаԥхьаҵәҟьа зынӡа
Евгени, — иблақәа лашо,
Гагаҵас, ауаа зыцәшәо…
Амца далоушәа дбылуа,
Даанҿаст Татианагь иара уа.
Аха реиниара алҵшәа,
Аҩызцәа, сзалагом абра,
Исылшом уаҳа ак аҳәара, —
Сышцәажәоз скарахт уамашәа,
Ԥыҭк снеи-ҩеип, сыԥсы сшьап,
Сажәа насшәа инасыгӡап.

Заҟа лгәы, лыгәхьаа умклаша
Аԥҳәызба лхыхра мариахоит;
Уи амчала дҭазырхаша
Ашьацҳәа даҿауршәоит.
Ахәымџьар уаа, ишәа-изаны,
Заа ирыман зегь ҵаны;
Иархагозшәа лгәыбылра
Иасны рхы дырҽхәон дара.
Аха ас ахымҩаԥгашьа
Маамынуп изаҭәашьатәу,
Ҳабдуцәа раамҭа иатәу:
Иажәит Ловласраагь, аиашаз,
Аимаа-шьхәа ҟаԥшьқәа шажәыз,
Ма апарикқәа — ԥагьа ирҳәыз.

Згәы ахымшәода агьангьашра,
Ак алацәажәара есқьынгьы.
Ух ду беиа ибо арҿыцра —
Ҿырҳәала ирдыруа зегьы;
Убри ак есааира аҳара,
Ма лгәаанагара ацҟьара
Гәаанагара змам зынӡас,
Аӡӷаб жәаха шықәса ирҭаз!
Идмырааԥсода: ақәмақарра,
Агәҭасра, ма аҭоубақәа,
Фыбӷьыцк иҟоу ашәҟәқәа,
Амацәаз, ма амц-барбарра,
Ахылаԥшра, угәы згаӡо,
Ахацәа реизгәыкрагь нагӡо?

Абас дхәыцуан са с-Евгени,
Иқәыԥшра амшқәа инадыркны,
Ицәаныррақәа рҵас ииааины
Дыргеит, дагьрыман дытҟәаны.
Иаамҭа шиҭахыз инихуан:
Зны аамҭала акы дыхнахуан,
Ҽак игәы ахшәауан ҽазны,
Дзышьҭоу ибом еилырганы,
Ақәҿиара башазгьы дгәырҩо,
Дахьцалакгьы маӡаны,
Игәы азыӡырҩра даҿны,
Лафла иҿырҳасра хҩо —
Имшқәа иреиӷьыз аа-шықәса,
Абасоуп хымҳа-џьымшьа ишца.

Аԥшӡацәа шьҭа бзиа ибомызт,
Иҭахы-иҭахым ус дрыниалон,
Мап ицәыркыр — дгәырҩаӡомызт,
Дрыԥсахыр — ԥсшьарас иԥхьаӡон.
Иԥшаауан уи гәаҳәарада,
Инижьуан рыцҳашьарада —
Ихаршҭуа ргәаа, ргәыбылра.
Мацасҩуп дзеиԥшу иара,
Вист иашьҭалан иаауа,
Краамҭа астол ду иахатәоу,
Хәмаршьҭахь — зымҩа аҩныҟа игоу,
Ԥшьаала ицәауа иҭахәхәа —
Уаха дахьнанаго аган
Иеилкаа иззымдыруа шьжьымҭан.

Аха Татиана лышәҟәы изааз,
Иарцыхцыхт Евгени игәы,
Аԥҳәызба қәыԥш лбызшәа
Иарҿыхт ихәыцрақәа такәы.
Дигәалашәеит злахь еиқәыз,
Игәыҭҟьа-ԥсыҭҟьаз, игәыкыз;
Ихааӡа, игәаҵа зытҟәара,
Ԥхыӡ цқьак дналалеит иара.
Иҟалап иҷкәынратә цәанырра
Еилашызҭгьы игәаҿы убра…
Аха иҭахымхеит ажьара
Ҩбара зламыз амаалықьра.
Ҳаԥрып абаҳчахь уажә ԥсааҵас,
Татиана Онегин дахьиниаз.

Иеихәаԥшуан минуҭқәак ҿымҭуа,
Нас Онегин ус иҳәоит:
«— Исоуит иаабышьҭыз аҩымҭа,
Мап ацәыбымкын, избоит,
Бажәа гәрагарала иҭәу,
Быбзиабара цқьа иазку;
Сыхнахит бцәажәашьа гәҭыӷьӷьа,
Уи еиҭарҿыхоит ҩаԥхьа
Зынӡа еиқәтәахьаз сцәанырра;
Аха сашьҭам бырҽхәара,
Биашарагь аҭак сара
Иҟасҵоит, иаҵамҵа гызмалра.
Базыӡырҩ сажәа шьҭа изакәу,
Багьсықәыӡбы ишыбҭаху.

Сыԥсҭазаара ҭаацәарала
Ашьапы скуазҭгьы исҭахны,
Исзыԥшызҭгьы лахьынҵала
Ахаҵара, абра ҳәа акы;
Минуҭқәак иадамзаргь сымҵарс,
Исгәаԥхәозҭгьы аҭаацәа рҵас, —
Бара быда ҽаӡә џьара —
Идыр, сшылмышьҭалоз сара;
Изӡом (иагьысҳәаӡуам ус…)
Усҟан, идеалс бшьаны,
Бызгон, бҩызара сҭахны, —
Сымшқәа бдыррын, злахь еиқәыз,
Иахьынӡасҭахызгьы сара
Насыԥ соурын сызхара!

Аха анасыԥ-хаа бзиахә
Са исыцәтәымуп, сазшаӡам.
Ибашоуп быԥшӡара хазынахә,
Акала урҭқәа срыԥсаӡам.
Иауеит сынамыс шаҳаҭра
Иргәаҟгахоит ҳхаҵа-ԥҳәысра:
Быда схәарҭамзаргь зназы,
Ҳаишьцылар — сгәы быхшәап лассы…
Бҵәыуалашт, — ба былаӷырӡқәа
Акала иахьысшам сара сгәы,
Уимоу, иархагаӡашт мыцхәы…
Былаԥш иҵамшәаӡои ашәҭқәа
Иаҳԥигало Гименеи —
Краамҭа изырхьанҭо ҳдунеи?!

Иеицәоу иубарызеи уаҳа
Аԥҳәыс хлаҳәада, аҩнаҭа иҩноу,
Иаԥсам лхаҵа лгәы ицәкаҳа
Уахгьы-ҽынгьы дахьгәырҩо.
Лхаҵа, иԥҳәыс дзыԥсаҵәҟьоу дыруа,
(Аха иразҟы дазыгәрымуа)
Амамиқәара ахьихаԥоу,
Агәаа, ахыбаа дахьаго.
Саргь убасоуп; ба бзышьҭоу
Убри иоума? Гәык-ԥсыкала,
Иҟәышу, иҟәымшәышәу жәала
Са сахь ибҩыз зықәнаго?
Рыцҳашьарак џьа иҟамҵа
Абри аума ибнаҭо блахьынҵа?

Ихынҳәуам аамҭа зны ицаз,
Шьҭа сҽысзыԥсахуам саргьы.
Бызбоит бзиа — еишьаҵас,
Уимоу, еиҳа игәыкӡангьы;
Бысзыӡырҩы, гәыԥжәарада,
Аԥҳәызба қәыԥш, жәаҳәарада,
Дзызхьуа акырынтә илыԥсахып,
Ашәаԥыџьаԥ аҽшаԥсахуа,
Аҽшарҿыцуа ааԥныла, —
Жәҩануп уи зыӡбы, изгәаԥха;
Ҽаӡәгьы биеилаҳашт, аха
Бгәаҳәа аиааишьақәа ҵала;
Са сеиԥш зегь баҳаҭыр рымбап:
Бқәыԥшра рыцҳарак ахҟьап».

Евгени абас ихшыҩрҵагоу
Аниҳәоз, алаӷырӡ даго,
Лыԥсыԥ аарла инага-ҩаго
Дыԥшын Татиана, жәа мҳәаӡо.
Имахәар нылкыларц ианлиҭа,
(Лылахь еиқәҵа цәаныррада)
Татиана лҽадылкылт иган,
Ҵаҟа лхы ларҟәы дыԥшуан.
Иеивагыла, иахыкәша ауҭра,
Ицеит аҩныҟа еиманы,
Аӡә ак римҭеит вбаны,
Ақыҭагь иамоуп ахақәиҭра,
Азин бзиахә, иара иазгәакьоу,
Москва аиԥшҵәҟьагь — иԥагьоу.

Усықәшаҳаҭха абраҟа, саԥхьаҩ,
Сфырхаҵа ишиҭатәу џьшьара,
Татиана лзыҳәан аиԥш, уажә аԥхьагь
Имуцкәа дыҟамызт џьара,
Абас ахныҟәгара, иаамысҭашәаз,
Ауаа рцәымӷра — узымшаҭоз,
Шаласуазгьы иара ицәа;
Евгени иҩызцәа, иаӷацәа
(Излеиԥшым ыҟаӡам акы)
Еснагь иашьҭан иҵжаара,
Дыҟам ӷа дызмам џьара,
Аха аҩызцәа, — анцәа иҳаҟәкы!
Аҩызцәа! Аҩызцәа! Уажә абра,
Еҳ, баша исгәаламшәеит сара!

Закәи? Башоуп… ԥшьаала исырцәоит
Схәыцра еиқәарақәа, иҭацәу.
Архәақәа ирҭакны иазгәасҭоит
Гәырхынҳәыгас ишшьатәу —
Амцҳәаҩ иажәа бааԥс иго,
Ауаа хгылақәа иргәаԥхо;
Иҟам иимҳәо бзамыҟәрак,
Ма џьа епиграмма гәымхак —
Уи ицәыримго — дыччо:
Хар змам ахьеилагылоу,
Ибыз уаҟа аҭра иҭагылом,
Ихашҭшәа ииҳәаз шәынтә иҳәо…
Арахь дуцәнымхаӡо дкакоит,
Уимоу, — ҭынхаҵас уишьоит!

Саԥхьаҩ, ауаҩ қьиа иаша,
Ишԥаҟоу арҭ уҭынхацәа?
Иҟалап уашьҭазар, аиашаз,
Абри ажәа иахоу ацәа
Абраҟа измааноу закәу?
Абар, аҭынхацәа захьӡу:
Урҭ зегь ажәа-хаа рҭахуп,
Еснагь ҳаҭырла ибалатәуп;
Жәлар ржәытә ҵас ишаҳәо,
Қьырса анааиуа игәцарактәуп,
Ма салам шәҟәык рышҟа ишьҭтәуп, —
Аамҭа уи нахыс инхо —
Рыбла ҳаҵамшәарц ҳҭахцәа…
Ақәра риҭалааит Анцәа!

Аха аԥҳәызба лыбзиабара
Аҭахцәа, аҩызцәа реиҳа иӷәӷәоуп.
Аурҭ анықәсуагь аԥсабара
Лгәаҿ узинқәа еиқәырхоуп!
Ус ауп, ааи. Аха амода,
Ма ҳа ҳақәра нызкылода,
Ма ауаа ражәа, рыбз, рҵас?
Аҳәса злаҟоу ԥшоуп зынӡас.
Насгьы ахаҵа игәҭаку
Даамысҭашәазар иԥҳәыс,
Илымазароуп нагӡатәыс,
Мамзар, зҩызара уҭаху,
Ҽаӡәы дхихыргьы ҟалоит, —
Аџьныш икаҭа дҭашәоит.

Ҳгәы зытҟәода? Зыгәра ҳгода?
Ҳазмыԥсахрыда ҳара?
Зажәеи зуси енагь изшәода
Ҳара ҳаршьын иаҟара?
Ацәгьа ҳа ҳзы илазымҵода?
Ҳзыргәыбзыӷуада, ҳзыхьчода?
Изхызгарыда ҳа ҳагра?
Ҳгәы змырҿыӷьрыда ҳара?
Енагь ирышьҭоу иҟам-иным,
Узыргәаҭеиуеи, аџьа ба,
Зегь реиҳа ух бзиа иба,
Сара саԥхьаҩ, хьӡи-ԥшеи згым!
Убри реиӷьуп, ихаҵа,
Егьырҭ зегь башас иԥхьаӡа!

Иауи аиниара лҵшәақәас?
Еҳ, уи аилкаара мариоуп!
Абзиабара мца илыцраз
Икьаҭом, мап, иара уи ауп
Абас дзыргәаҟуа, злахь еиқәу;
Згәаҵа ҭынчым — амца зку,
Даҿуп Татиана абылра,
Лацәеихьшьык лымаӡам џьара.
Лыԥшра, лгәырӷьара, уи лыхаа,
Лҭынчра, лыччара зегьы
Илызнымхаӡеит акгьы,
Ицеит иаразнакала иԥыххаа;
Аурҭ угәаларшәа, шьыжьы,
Иахазыжьуа амш ашәшьы!..

Даҿуп Татиана аҵыкәкәара,
Дӡыҭуеит, дцәышхоит, егьылҳәом.
Акы дыхнахуам шьҭа лара,
Лгәы акы иарцыхцыхуа иубом.
Агәылацәа рхы рҵысуа
Абасгьы еиҿахәыҭхәыҭуеит уа:
— Иаамҭоуп хаҵа шьҭа лцара! —
Аха иазхап. Уажәшьҭа сара
Анасыԥ лаша зхаԥхо
Ҽа бзиабарак шәсырбоит…
Еҳ, исыхаҵәҟьан сагоит
Арыцҳашьарахь, сгәы зытҟәо:
Гәыбӷан сышәымҭан џьара,
С-Татиана слыҿҳәароуп сара!

Ольга лыԥшӡара Владимир
Датҟәон ес-минуҭ иара.
Ацәанырра агьама анидыр
Иҽеиҭаӡеит изхара.
Урҭ еицын енагь рхала,
Луада аҩнуҵҟа дара еидтәалан,
Абаҳчаҿ рнапқәа еибаркны,
Инеи-ааилон иеизгәыкны.
Нас иарбаныз? Ицәанырра,
Арыжәтә аиԥш даман дытҟәаны,
Зны-зынла аарлашәа, игәаӷьны,
(Ицырхыраа лычча-хәмарра)
Лыхцәы жәпа ду ишьышьуан,
Ма лымаҭәа аҵкар дагәӡуан.

Дылзаԥхьалон Ольга ашәшьыраҿ
Ихшыҩырҵагоу ароман,
Завтор аԥсабара аҭыхраҿ
Иаԥызгоз Шатобриан;
…Уа имԥыхьашәауаз бӷьыцқәак,
Имцхәны ииԥхьаӡоз ҭыԥқәак
Ла лзыҳәа, ишәарҭахап ҳәа ишьо,
Ибжьажьны днеиуан, дыԥхашьо…
Зны-зынла рхалаӡа џьара,
Ашахмат ӷәы иахатәан,
Ҭынч уа ахәмарра иаҿӡан,
Иеибархәыцуа рызхара…
Ленски уажәы-уажә деилахәон,
Ихаҳәқәа ихала иҭаирхон.

Дцоит аҩныҟа, — аҩнгьы
Ольга диман хәыцырҭас.
Лальбом адаҟьақәа есқьынгьы
Дрыхӡыӡо ихаирҭәаауан дас.
Ақыҭа асахьа аниҵон уа,
Қьашанак, ма Киприда лбаа,
Ҳәыҳәк — алира аханы,
Иеихьишьуан шәыгала дласны.
Ма ауаа рҩымҭақәа ахьаныз,
Аҵахь ҭыԥ цқьак иԥшаауан,
Уа жәеинраала гәӡак иҩуан, —
Ҿымҭ игәҭыхақәа зҳәарыз.
Иаразнак иеиқәиршәоз абас
Альбом ианхалон баҟаҵас.

Шәарҭ ижәбақәахьеит, ҳәарада,
Ақыҭа ԥҳәызба илымоу альбом.
Лықәлацәа уа, неиҩымсрада,
Ирымҵәаӷәац ҭыԥк убом.
Уаҟа, аҩышьаԥҟара ацасаз,
Зшәага-зага акыр ихьысҳаз,
Ажәеинраала ркьаҿ, иеиҵых,
Ианырҵон гәыкала ргәы иҭых.
Актәи адаҟьа аанартуан:
Qu’ écrirez-vous sur ces tablettes,
Лыхьӡгьы: t. à. v. Annette;
Аҵыхәтәантәи иаҳәауан:
«Сара сеиҳа ибызгәыку,
Иҩлааит шаҟа иҭаху!..»

Хымԥада уа рсахьа жәбоит
Ҩ-гәык, амца қьоуқьад, ашәҭ;
Шәзыԥхьо аҭоуба иаҳәоит:
— «Сыбтәуп иакаанӡа сдамра ашә»:
Ар рпоетк иажәа, иҳәамҭа
Ара гызмалк ианиҵеит ҳамҭас.
Аҩызцәа, абас аиԥш иҟоу альбом,
Ак ҩанысҵар цәгьа избом…
Агәра згоит абанс, абарс,
Сыхәмар ианысҵо ацәаҳәақәа,
Рыбла шадхало игәыкуа…
Шьоук уи хыччатәыс, ҭыӡшәас,
Ироурым еилыргатәыс,
Еимактәыс ма ҟаҟатәыс.

Шәарҭ, ихаз-хазу атомқәа,
Абиблиотекақәа злаҭәу,
Иҟаимаҭу, зцәа хьӡырку альбомқәа,
Арифма ачычаҩцәа пату
Зқәырҵо, зсахьа ҩада ишьҭыху,
Толстои иҟазарала иҭыху,
Ицәаҳәақәа зну Бартински,
Ажәҩан шәаблааит, имацәысны!
Аԥҳәыс блахкыга in-quаrto лыма,
Сара сышҟа данаауа, —
Гәаӷуп усҟан сгәаҿ ииуа;
Лхы лхызхша аепиграмма
Усҟан сара сгәы иҭашуп,
Лара аҽхәаԥхьаӡ дазыԥшуп!

Ҽхәаԥхьаӡым уа Ленски ианиҵо
Ольга ицәырылго альбом.
Икалам бзиабароуп иаҩӡо,
Иӡбу жәа-хьшәашәала дҽырбом.
Ольга лз ирҳәо, иаҳауа
Ирызкуп ицәаҳәақәа.
Урҭ лахҿыхуп, игәыкуп,
Елегиала дара ҭәуп…
Абас, Иазыковгьы, угәаҭеи,
Ушыкьны ашәаҳәара уаҿуп,
Ԥҳәызбак џьара угәы дҭашуп…
Уелегиа хаарақәа рдунеи
Мышкызны иуанаҳәап, еиҵых,
Улахьынҵа зегь аҭоурых.

Аха ашьшьыҳәа! Иуаҳауама
Акритик ицәажәабжь игауа?
Ҳаҟәихырц аелегиа, аргама
Апоетцәа иҳақәҿиҭуеит даӷьуа;
— Шәаҟәыҵ аҵәыуара-ахьра,
Аҟәаҿ-ҟәаҿра, агәырҩара,
Иҳаҩсхьоу ахьҵәыуара хҭакы…
Ашәа азышәҳәа шьҭа ҽакы! —
— Уиашоуп, иаҳурбап уара,
Асабрада, абыкь, аҟама,
Ажәытә ҳәамҭақәагь аргама
Иҳадуҵашт рыԥсҭаҵара;
Исаҳә, ус ауми, амала? —
— Мап, аодақәа шәыҩла,

Ажәытә ишырыҩуаз рҽаҭа,
Ианеиӷьыз аамҭагь иаҳа…»
— Иасымшааира аныҳәатә-ода?!
Зегь акы акәӡами, ичҳа.
Уазхәыц ииҳәаз асатирик;
«Атәым-ҟәыӷа» иалоу алирик,
Ҳпоетцәа раасҭа, игәырҩо,
Дызлаухугозеи умҳәо? —
— Аелегиа енагь иӷаруп,
Иҭшәоуп, иуанаҳәо лаҟәуп,
Аода абжьыӷәӷәа ҳаракуп.
Уажә абраҟа сиҿаԥароуп,
Аха имакра сҭахым:
Ҩ-шәышықәсак реирсра рахәым.

Ахақәиҭреи ахьӡи згәы рытҟәоз,
Иеибафауаз згәахы,
Ленски аодақәа имыҩлоз,
Ольга дрыԥхьозҭгьы илҭахы.
Апоетцәа, злаӷырӡ нымҵәо,
Шәоуԥшәыл хшарақәа, шәгәы иҭымҵәо,
Шәырзаԥхьауазу шәцәаҳәақәа,
Рылаӷырӡ хаақәа рҿыкәкәа?!
Насыԥ имаҵәҟьоуп зегь рыла,
Зоуԥшәыл бзиахә илыдтәала,
Илзаԥхьауа ажәеинраала,
Уи ала ицәажәауа гәыблыла!
Насыԥ имоуп изхара…
Дхызхуа уи акәымзаргь лара.

Аха са сҩымҭақәа, сзыргәаҟхьоу,
Сгармониа иахылҵыз са сҽаҩра,
Сыӡӡеи аҭакәажә лоуп сыззаԥхьо,
Ҩызас иамаӡаз схәыҷра;
Ма шьыбжьхьафарашьҭахь сгәыла,
Агәҿыӷь суада иҩнанагала,
Акәакь дыкҿацалан џьара
Саҿуп трагедиала ихәаҽра.
Ма (ииашаҵәҟьан исҳәоит)
Срифмеи сгәалақәеирз сгәырҩа,
Схала са сахьавоу аӡиа
Иху аӡкәатақәа сыршәоит;
Нас, сцәаҳәақәа мҵарс хара,
Жәҩан иналалоит џьара!..

Онегин шәиазҵаашт, сашьцәа, шьҭа,
Сшәыҳәоит, маҷӡак ишәычҳа;
Уи ихныҟәгашьа алакҭа
Сҳәап ак агмыжьӡакәа, аха:
Хныҟәгашьала днахоретын,
Быжьба рзыҳәан дгылон аԥхын.
Имаҭәа лас наишәҵа,
Аӡиас дазцауан дласӡа,
Гьиульнара автор диҿыԥшуа,
И-Геллеспонт иеихҵәа дыӡсон,
Нас икаҳуа ҭынч дахәон,
Журналк адаҟьақәа аарҳәуа
Иҽеилеиҳәон…

Аԥхьара, ацәара, анеи-ҩеира,
Абна ашәшьыра, аӡыхь абжьы,
Аблеиқәара лқьышә азыҩра,
Уи агәӡра цаҳә-цаҳә, шьыжьы,
Аҽыццышә, зцәаҩа игәаԥхауа,
Афатә, даара дзыцклаԥшуа,
Ԥаҭлыкала аҩы шкәакәа,
Уаҩ дахьыҟам аҭыԥ дагәа:
Абар, Онегин дзызгәыкыз…
Уи дшагазгьы изеилкаауамызт,
Иԥхын мшқәа иԥхьаӡауамызт,
Қьафла, ԥшьаала имҩасуан ус,
Иҩызцәа, ақалақь аҵас
Ихашҭт, дагьыргомызт дымҵарс.

Аха аҩада уаа ҳаԥхын
Аиԥшуп аладатәи аӡын:
Иаҳмоуӡакәа уи абаха
Ицоит иаразнакала ибжьаӡын.
Иааскьауан уажәшьҭа ҭагалан,
Иԥхаӡомызт амрагь ӷәӷәала,
Амш кьаҿхон есқьынгьы,
Ашәаԥыџьаԥ рыбӷьгьы
Иасымшааира ицәыҳәуан,
Анаҟә ихнаҩон адәқәа,
Идәықәлон алада еицрыхәхәа
Апҟа дуқәа ркараван;
Агәҿыӷьра назгоз угәахьы
Иԥшын ноиабр адәахьы.

Ишоит ихьшәашәаӡа, иубом
Усурак џьара еилашуа,
Абга аҭыҩра изҭатәом,
Еимдоит аԥеи иареи млашьуа.
Уи ауыу — аҽы амҩа иану
Ашақә ианарсуеит, згәы зҽану,
Инеиуагь дарласуеит мыцхәы,
Ахьча ирахә иҭаку,
Адәахьы игаӡом рыҳәра,
Шьыбжьон иҿырпын абжьы
Еизнагом урҭ адәаҿы;
Даҿуп лқәацәаҿ аԥара
Аԥҳәызба, заԥхьа уа илашо
Ацәымза, — аӡын ҵхқәа зыршо.

Абар, аҽарӷьеҩт аҵаа,
Адәы цырцырт, ираӡынха,
(Аԥхьаҩ «ашәҭқәа» рифмас заа
Уазыԥшуп, ига, уеиха!)
Аӡиасгьы, аҵаа зхыз,
Илашоит адашьмаҵкыс,
Мшаԥуп ахәыҷқәа рзыҳәа иара,
Иқәчаразаа ицоит хара;
Ҟыз дук, ашьапы ҟаԥшьӡа,
Аӡы ахылара иазгәышьыз,
Ианнықәла, аҵаа ихыз,
Иқәҵәраа икаҳт ихьанҭаӡа;
Раԥхьатәи асы ԥыр-ԥыруа,
Еиҵәаҵас илеиуеит уа.

Ақыҭаҿ иҟоуҵозеи убасҟан?
Анеиҩеира, уахьԥшлакь
Сахьак ауми, инеибеиԥшха,
Угәы зырҿыӷьуа иахьабалакь:
Ҽыла иаарха адәы ахысра?
Аха аҽеимаа аҵаа ахьысра
Аԥырхагоуп — ианыҭрыс,
Санбакаҳари ҳәа уԥшыз…
Прадт уиԥхьо утәаз уҩны,
Вальтер Скотт иҩымҭа аакла,
Мап, — ухарџьқәа ԥхьаӡала,
Ижәла, угәамҵла даҽазны,
Умши уҵхи гәагәалап,
Ус-ус уӡынрагь нҵәап.

Чильд Гарольд иеиԥшҵәҟьа Онегин
Дыргон ахәыцрақәа ихашьшьы.
Дҩагылар ҵааршә ӡыла акәын
Иҽызлеикәабоз шьыжьы.
Амш дуӡӡа нас иара
Ихалазаҵәык, изхара,
Ахаҳәқәа еинҟьауа лабала
Абиллиард дыхәмаруан ԥшьаала…
Ақыҭаҿ ус, абар, ихәлоит, —
Абиллиард асрақәа шьҭаҵоуп, —
Амца аҿаԥхьа аишәа рхиоуп,
Дыԥшуп Онегин; ус, ибоит
Ленски иҽуардын, хара,
Шьҭа уаххьафароуп абра!

«Клико-аиба» ма «Моет» —
Иԥшьоу, узызхьыша ҩуп.
Изцәырыргеит апоет,
Ҵаала аԥаҭлыка ршәуп.
Аҵәца ианҭоуҭәо аимхәыц хылоит,
Ишуа, ихәмаруа ҩада ихалоит,
(Иеиԥшуп уи… изеиԥшхари?)
Са сыхнаххьан анкьагь уи,
Еҳ, ишәхашҭхьоумашь, аҩызцәа,
Аҵыхәтәантәи сыҟәрышь агон?
Уи агьама лас иахшон:
Ҳгаӡажәақәа зҵыхәа ԥымҵәо,
Аимак, ажәеинраала, алафқәа,
Илах-ҿыхызгьы аԥхыӡқәа.

Аха уи абжьы аилашрала
Сымгәа иаабуам, избоит.
Бордо еиӷьысшьоит иахьала,
Уи ацәаҩа агәра згоит.
Ажәра сылшом, уаҳа Аи,
Ижәдыр, аԥҳәызба илеиԥшуп уи,
Илахҿыху, иласу,
Иԥшӡаӡа иҟоу, иҭацәу…
Бордо — аҩыза иаша иеиԥшуп,
Ацәгьа-абзиаҿ, уахьҭахо,
Иуцхраауа, уеиқәзырхо;
Ма ухала уԥсы ахьушьо,
Иуцрымшәауа џьара,
С-Бордо, иуқәыз нагӡара!

Абар, еихсыӷьит амца ԥшьаала,
Акәиц ахәа ҟанаҵоит.
Ауаџьаҟаҿ аарла-аарла
Ԥхарак аԥсыԥ еивнагоит.
Алҩа цоит агәыцә иҭала,
Аҵәцаҿ еилашуеит ахала
Астол иқәгылоу аҩы;
Илашьцоит думбо уаҩы…
(Исгәаԥхоит аҩызцәа рымцқәа,
Рыгәҭа аҩыжәрагь бзиа избоит,
Ахәылԥаз иаҳа исгәаԥхоит,
Уи ахьӡала аамҭа аԥымкра)
Уажә ҳазыӡырҩып ҳара
Аҩызцәа еибырҳәо абра.

«Исаҳә, угәыла ҳәсақәа шԥаҟоу?
Татиана? Ольга — угәыбылра?»
— Ҽа ԥыҭк сызҭаҭәеишь абраҟа…
Иазхоит… еибгоуп аҭаацәара,
Исарҳәеит: асалам ҳазиҭа…
Ах, Ольга дшыҟалаз убанда!..
Лгәыԥҳәы, лыжәҩақәа, лҟазшьа,
Дшанахаҵәҟьеит сынцәахша!
Рышҟа ҳамҩахыҵып зны,
Идыр, ишеигәырӷьо убара,
Уиашоу: ҩынтә заҵәык убра
Унеин, — уӡит иаахҵәаны…
Исхашҭыз: Ольга лҭаацәара
Уԥхьоит егьи амчыбжьаз сасра».

«— Сароу?» «— Ари асабша иааиуа,
Татиана илымшироуп. Уара
Ольга лани лареи уааи ҳәа
Иуԥхьеит, иаҵоума цәгьара?»
«— Аха имеизашеи уа жәлара
Збара схы сыхнахуа уа…»
«— Мап, тәым дҟалаӡом убра,
Еидтәалоит дара аҭаацәара.
Уаала… суҳәозеи заҟа!»
«Ибзиоуп». «— Угәшаҭаҩуп, ҵаны!» —
Даналга иажәақәа ҳәаны,
Ижәит ҽа ҵәыцак ааҭарпҟа,
Ольга лыӡбахә далагт нас:
Ус ауп абзиабара аҵас!

Дгәырӷьон. Ичара аҿҳәара
Ԥҵәоуп, — ҩымчыбжь роуп инха;
Актәи аҵх-маӡа азхьра,
Ицран, џьара дартәаӡомызт,
Машәырны иԥхыӡгьы иалашәомызт
Гимена игәамҵрақәа, игәырҩа, —
Ицоит ивыҟьҟьа зымҩа.
Ҳарҭ, Гимена иаӷацәа,
Аҭаацәа ҳанрызхәыцуа иаабоит,
Лафонтен иҩымҭақәа… Ҳдыршәоит
Рҭыӡшәа иахьақәым ҵыхәаԥҵәа…
С-Ленски рыцҳа аҩнаҭазы
Дыҟоуп иԥсы ҭанаҵы.

Бзиа дылбоит… Аха длымбозаргь
Дылбозшәа ибон, агәрагара
Ишьон насыԥны. Ибаргәузеи
Зыхшыҩ аиааира зылшара,
Зцәаныррақәа рдунеи хышхыҵәо,
Аҩ иашьу иеиԥш, амҩан ицәо,
Ааԥынразы ԥарԥалыкьҵас
Ашәҭ иагәылатәауа ацхаз…
Аха дыгәнаҳауп заа избо
Дзыниаша, иаԥхьаҟа изыԥшу,
Ауаа ирҳәо, ируа, изҿу;
Излаҟоу иацҵа агәра зымго,
Згәы хьшәашәахьоу, ак азхьра
Зхы азин азымҭо џьара!

Урҭ аԥхыӡ бааԥсқәа быҟәгаз,
Соуԥшәыл, сы-Светлана!
Жуковски.

Аха уи ашықәсан ҭагалан
Аҽароут, имцеит лассы;
Ихьшәахеит аӡынра аамҭала,
Ианар хԥа рзы ауп ианлеи асы.
Татиана ашьжьымҭан данҿыха,
Илбоит ишкәакәаӡа, иссирха,
Ашҭа, агәара, аҩны ахыб,
Аҵаа аҭыхымҭақәа, ашәыб
Зқәыжьу аҵиаақәа ихьӡырку,
Аԥсаа, игәырӷьауа мбатәӡа,
Ашьха ҟәашәқәагь, иԥшқаӡа
Ауарҳал пашә тата зқәу;
Ишкәакәаӡа, игәырӷьаҵәа
Ирхалт зегь аӡынра ацәа.

Аӡын! Ныҳәоуп анхаҩ изыҳәа,
Иҟиар еибыҭа абнахь дцоит.
Асы ԥуа инеиуа аҽ ашьшьыҳәа
Гәаҟрыла аидара арҳәазоит;
Инеиуеит, иқәԥраа зынӡас,
Аҽыуардын хыб хәыҷ ԥшаҵас,
Аҽқәа казцауа аханы
Дықәтәоуп, уаҟа иҽҭаҳәҳәаны.
Абан, аҳабла ахәыҷы
Иласба сышхәала ирҳәазо
Дахьахо, ҽушәа ихы ԥхьаӡо,
Инапқәа хыршәаауа асаҿы;
Дгәаҟуеит, дгәырӷьауеит, дыччоит,
Иан аԥенџьыр ахьтә дыҳәҳәоит…

Аха асахьа, арҭқәа иреиԥшу,
Иҟалап шәыхнамхуазар шәара:
Ԥсабара башоуми изҿырԥшу,
Ухызхша ссирк убом абра.
Поетк, имуза аџьшьарала,
Иааирԥшит, иԥшӡоу ажәала,
Актәи асы закәу, убас,
Аӡынра иамақәоу ҟазшьас.
Агәра згоит шәара шәшыхнахыз
Уаатәи аӡынра иҽырбо,
Алеиҩеирақәа ишәирбо.
Аха ушьҭысымхит са цлабтәыс
Урҭ еиҭазҳәо, ма уара —
Иаҿу афин қәыԥш лырҽхәара!

Татиана (гәыла-ԥсыла иаурысу,
Ларгьы илзымдыруа изыхҟьо)
Аурыс ӡынра, ахьҭа зҵасу,
Илгәаԥхон даҿҳәарахо.
Лылаԥш азхьуан аҵаа,
Асышхәа, амра игыло заа
Ашәҭ аиԥш иарлашо асы,
Ирылан ахьҭа ӷәӷәа лыԥсы…
Урҭ аҵхқәа, ныҳәас иԥхьаӡа,
Иазыԥшын дара рыҩны.
Иаԥшуан аҳҭны ҳәса еизаны
Аҳкәажә ӡӷабцәа рлахьынҵа…
Акы акәын уаҟа рмаца иаҳәоз:
Ар ишреиуаз урҭ зыццоз!

Жәлар иаԥырҵоз ажәытә ҵасқәа
Татиана илгауан рыгәра.
Амза, амацарԥара, аԥхыӡқәа,
Илԥеиԥшыз даздырԥшуан лара.
Алаԥшҵашәарақәа ддыргылом,
Амаҭәарқәа, енагь илԥыло,
Маӡак иалаҟоушәа илбон,
Ацәалашәарақәа дрытҟәон…
Ауаџьаҟаҿ ацыгә-ԥагьа
Шьапыла аҿы аӡәӡәозар, лара
Иазылкуан асасцәа раара,
Ма армарахь амза кьагәа
Атәыҩа кьацә дазыԥшыр,
Иаразнаказ уи акыр
Ма ажәҩан ахь хараӡа
Иҭалаз аеҵәа хҿаҵас,
Ҵаҟа илеиуаз ижжаӡа,
Татиана игәалҭар, дыццакны,
Иҿыцәаанӡа дласны
Лгәы ак ҭалҳәауан џьара;
Ма амҩаду аҟны лара
Дылԥылар амалазон,
Ма жьак адәаҿы иласны,
Ицар уи лымҩа ааихҵәаны,
Илуаз дақәшәауамызт, дшәон:
Ацәалашәара бааԥс иазкын,
Џьа рыцҳарак дазыԥшын.

Иамоузеи нас? Аимгеимцара
Лара лзыҳәа ссирк иазкуп,
Ус ҳашеит ҳара аԥсабара —
Еиҿагыларала иҭәуп.
Иаауеит аныҳәамшқәа, абар,
Аԥшра иалагеит аҿар, —
Иԥыруа зхәыцрақәа, зҿара,
Акы агәхьаа зкым џьара,
Аԥсҭазаара ду ззыԥшу…
Абыргцәагь алагеит аԥшра,
Зышә иадгыло адамра,
Зымшқәа ҿааҳәрада ижу,
Иажәӡахьеит, ааи, ишажәра,
Аха игәыӷгәышьоит дара!

…Татиана даара игәцаракны
Ацәа иӡаау дазыԥшуп:
Уи асахьақәа, џьшьахәны,
Маӡак лаҳәара иаҿуп.
Ихыхәхәа ӡыла иҭәу асаан,
Ацәа-мацәазқәа хылт, абан.
Татиана ак рылылхит, убра,
Иаҿуп ажәытә шәагь аҳәара:
«Анхацәа беиоуп уа есымша,
Иагәылоуп араӡны ҳәҳәауа,
Абри ашәа — ззы иаҳҳәауа
Еснагь ирыгмыз ахьӡ-аԥша».
Аха лыԥсаауп зыӡбахә аҳәо,
Ҽа шәоуп аҭыԥҳацәа иргәаԥхо.

Аҵх аҵаара иаҿуп,
Ажәҩан лаша еикәаӷӷа
Аеҵәақәа рыла иҭәуп,
Ддәылҵт Татиана, амӡырха
Дықәылт ҵкы заҵә, дыхьҭакуеит,
Лсаркьа амза иазлырԥшуеит,
Уи асахьагь, гьагьаӡа,
Лсаркьа ианылоит ихәашьӡа.
Сишь, асы ҭаԥҽит абан…
Аӡәы инаур днахьыԥшит,
Уахь гәанылагь дыццакит…
Ибжьгьы даара иҵаӷан…
— Ишәыхьӡуи? — аӡә дыԥшызшәа лбон,
Аҭак ҟаиҵахуан: Агафон.

Татиана лыӡӡеи лабжьгарала,
Уахынла уаҟа даԥшрацы,
Дрыҳәт аҽыкәабарҭаҿ ԥшьаала
Ҩыџьа рхәы дырхиарцы.
Аха агәыҭҟьа дагоит Татиана…
Саргьы убасҵәҟьа — Светлана
Данысгәалашәо слыцәшәоит,
Сшылмыхәаԥшуа заа исҳәоит…
Илымӷылхит лмаҟа бырфын,
Илшәылхит лымаҭәа, дышьҭалт,
Лель дылхагьежьуа дылхалт…
Лыхчы аҵаҟа иҵәахын
Лсаркьа — аԥшра иазкуп иара,
Ҭынчроуп, дыцәауеит лара.

Татиана ԥхыӡ шанак лбоит;
Дәеиужь дуӡӡак сыла ихҩоуп,
Уи адәеиужь дықәла дцоит,
Лыкәша-мыкәша зегь лашьцоуп.
Асқәа ахьеиқәыжьу уи лаԥхьа,
Иеилаҩынтуа, аума ахылҟьа,
Ицәқәырԥо инеиуеит, ихәашьӡа,
Арҩаш, ҵаа зхым зынӡа.
Ҩ-цҳаҵәрык аҵаа иаку,
Уқәларгьы уҭазырхара,
Арҩаш иазнауеит цҳара.
Уи ахықә аҿ дшеибаку,
Илыхь лзымдырӡо џьара,
Дааҭгылауеит лара.

Диеиԥшха азаҵәра иархәыцуа,
Татиана арҩашаҿ дгәырҩоит…
Знапы лызҭаша аӡ нырцә уа
Аӡәгьы дшыҟаӡам лбоит.
Ус, нырцә, ак цәыҵыбгеит асы,
Изакәхари шәымҳәои шәласы?
Абар мышә дуӡӡак ауп иара:
Татиана — аҳ! Иара абыбра…
Ԥшьаала уа ашьапы лнаркит!
Уи аанкылауа, дшәаӡо,
Аарла, лшьаҿақәа ԥхьаӡо,
Арҩаш дырит, дыццакит:
Аха абар, алакә! Дахьцо,
Амшә лышьҭоуп, илыхьӡо!

Дхьаԥшуам лышьҭахьҟа игәаӷьны,
Лшьаҿа лырццакуеит лара;
Аха амшә қамса ццакны
Илышьҭоуп, илцыршәом џьара;
Икаҳа-бӷалоит уи ахьцо,
Раԥхьа бноуп, имқәацаӡо
Аԥса гылоуп ижәпаӡа,
(Шьҭыбжьык уаҳауам зынӡа)
Урҭ рнаҩсшәаҵәҟьа иубоит:
Ажа, аҵааҵлақәа, аҭәа,
Иҵәцоуп ажәҩан алакҭа,
Тышоуп, амҩагь уаҟа инҵәоит;
Асыҭәҳәа еиҟаранатәит зегьы,
Иубом сыла ихҟьам акгьы.

Татиана бнала днеиуеит уа,
Амшәгьы лышьҭагыла ицоит.
Лхьы лымҳарыҩ, асы ԥуа,
Дахьцо амахәҭа иҿнажәоит;
Ма уи леимаа ахацлакы
Асы иакуеит иаразнакы;
Ма џьара лчабра кашәоит,
Илаӡом ашьҭыхха, дацәшәоит
Амшә илышьҭоу; ма лыҵкы
Акалҭ дызҩахом, дыԥхашьоит,
Илышьҭанеиуа уи абоит;
Дцоит дышзахәо дыццакы,
Дыҩуеит… иқамсоит иаргьы,
Уаҳа лылшом шьҭа ларгьы.

Ус уа днылаҳаит асы,
Амшә дышьҭнахит, џьа дагоит.
Зегь ак ауп шьҭа лара лзы,
Дзымқәацауа лымч каԥсоит.
Инеиуеит, амҩақәа еихҵәаны,
Абан, аҵла рыгәҭаны,
Қьалак, цәҳәыракаҿ џьара,
Асыҭәҳәа иагәылакуп убра.
Иԥшуп аԥенџьыр лашаха,
Аҩнуҵҟа хыла-гәыла еилоуп,
Амшә иаҳәоит: «Сызнаҭ иҩноуп,
Маҷӡак аҟара бҽырԥха!»
Абарҵаҟынӡа дама инеит,
Нас уа ашәхымс аҟны дариеит.

Татиана лыԥсы анлоу, илбоит
Амшә уа ишыҟаӡам зынӡа,
Аҩнуҵҟа ԥсракаҿ аиԥш игоит
Аҵәца, ауаа рыбжьы мбатәӡа.
Измааноу лзымдырӡо лара
Ашә уа дкылԥшуеит џьара:
Изакәи илбауа? Мбатәуп:
Ахлымӡаахқәа рыла иҭәуп.
Аӡә лоуп дзеиԥшу, атәыҩа зхоу,
Арбаӷь хы зхоу ҽаӡә дубап,
Аџьма ԥаҵа зҿоу арупап,
Нас ԥсыбаҩкгьы уа — ибӷаӷо,
Аҵан, ҵыхәа кьаҿк змаз,
Цгәушәа, ӡыцәоушәак убас.

Зегь реиҳа узыршанхо, имитәхо:
Акьыба, абызкаҭаҳа иакыз.
Ахыбаҩ, ахылԥа ҟаԥшь зхоу,
Игьало аҟыз ахәда иахшьыз.
Ӡлагаракгьы, анапқәа еинҟьо,
Уа икәашоит амҵәыжәҩа ҟьо,
Ашьҭыбжь, ачча ашәа ӷәӷәоуп,
Атрышә, аҽышьҭыбжь — зегь еилоуп!
Аха инҭыԥсааит лгәаҵа,
Татиана асасцәа рыгәҭа,
Даныҵашәа уа ллакҭа
Ҳара ҳроман афырхаҵа?
Онегин аишәа дахатәан,
Ашә ахьгьы маӡа дыԥшуан.

Дыргак риҭар — зегь шаҟьоит,
Иара ианижәуа — иржәуеит зегьы…
Иа даныччо — зегь ччоит,
Дгәаар — ҿиҭуамызт аӡәгьы.
Илбоит: даԥшәымоуп ихаҭа,
Татианагь дук дшәаӡом уажәшьҭа…
Иҟоу еилылкаарцаз лыӡбит,
Ашәгьы маҷӡак иаалыртит…
Иаразнакгьы иҩнаст аԥша,
Ицәеит уаҟа ацәашьқәа иакыз,
Ишанхеит, ҩысҭаарыла иҭәыз,
Онегин иблақәа цәыркша,
Дҩаҵҟьеит, ицгылт, иеилыҩҩит,
Иара ашә ахь дыццакит.

Дшәоит Татиана, илҭахуп
Дыҩны дцар, аха иауам…
Ҿылҭырц далагт, иџьшьахәуп,
Џьара лыбжьы лызҭкаауам.
Ашә аӷьеҩҳәа данагәҭас,
Џьаҳаным бла џьнышқәа ихаз
Евгени ԥҳәызбак дидырбоит,
Аҟырҟырҳәа зегь ааччоит!
Урҭ рыблақәа ҭырҟаца,
Рҵыхәа-баба, рԥаҵақәа,
Рыбз, ртәыҩақәа, ршьапқәа
Иԥшуеит ла лышҟа имбатәӡа…
Иаҿуп аӡәаӡәала аҳәара:
«Сара соуп дызтәу, сара!»

Иҳәеит Евгени иаарӷәӷәаны:
«Са дыстәуп!» — зегь ыҩны ицоит…
Аҵх лашә хьшәашәа агәҭаны
Дара аҩыџьагь ааизынхоит.
Нас уа, ԥшьаалаӡа, Онегин,
Аган ахь Татиана днаган,
Арымӡ дықәириоит џьара,
Ихы налыдиҵоит иара…
Уахь дныҩналоит Ольгагь ус,
Длыцуп Ленски. Ацәашьқәа акит…
Евгени иԥсахы еибакит,
Иаапкит ибла, амца зхыз.
Дрызгәааит, изаҳәамкәа иааз,
Татиана аарла диоуп дахьиаз.

Аимак иаҳа-иаҳа ицәгьахоит,
Евгени иаҳәызбахь дыҭрыст…
Ленски дхәуп: уа илашьцахоит,
Арҵәаа геит, ақьалагь ус,
Иаагазҽазит, лгәы ҭҟьауа,
Лыԥхыӡ далҵт Татианагь уа.
Илбоит: ишазаап ишшара,
Лԥенџьыр иадхәмаруеит убра
Амра, аҵаа зырԥхауа.
Лышә аатит: ла лахь дласӡа,
Ашәаԥшь аиҳагь дыԥшӡаӡа,
Ольга ажәҵыс аиԥш дԥыруа,
Дыҩналт, длазҵаауеит дласха:
— Исаҳә, бзеиԥхыӡуадаз иаха?

Лаҳәшьа длызгәаҭаӡом зынӡа,
Дахьиоу шәҟәык лкуп убра.
Уи абӷьыцқәа еихырԥсса
Днеиуеит, жәак лҳәом џьара..
Уи ашәҟәы ианны иубом
Поетк иҩымҭак урыниом,
Сахьак, жәабжьк — ҽакы иазкын…
Аха Вергили ма Расин,
Скотт, Баирон, ма Сенека,
Ма амода иазку ажурнал
Ус ургом, угәаҵа иҭал…
Дарбан сҳәоит: Мартин Задека, —
Халдеитәи адырцәа дреиҳабуп, —
Аԥхыӡқәа еилзырго уаҩԥсуп.

Абас аиԥш иҟаз ашәҟәқәа еидкыла
Зны аӡәы ибжьеигалеит ҭира,
Дара рышҟа данкыдгыла,
Татиана имылхит иара, —
Ароман Мальвинагь ацҵа,
Х-мааҭки бжаки ҳәа, инақәҵа:
Леизга хәыҷ, аҩны иҵәахыз,
Ахархь уаа ражәа маана зныз,
Аграмматика, ҩ-Петриадак,
Мармонтель иҩымҭа атом…
Татиана лаамҭа лзыхгом
Уи Мартин Задека ишәҟә ада…
Ихнаҽуеит лыгәхьаа, лгәырҩара,
Дахьышьҭоу илыцшьҭоуп иара.

Лыԥхыӡ дамоуп лгәы ҭҟьаны,
Изакәу лзеилкаауам лара.
Илҭахуп измааноу ҭкааны
Аилыргара, лгәы артәара.
Задека иҩымҭа ахқәа ахьану,
Еиллыргоит изкә ҵаку
Ирымоу ажәақәа, иаҳҳәап:
Аӡы, амшә, ацҳа, арупап,
Убас егьырҭгьы; аха ицәгьоуп,
Задека илшом лгәы ажьжьара,
Лыԥхыӡ иланаҳәоит лара:
Бааԥсык баԥхьаҟа ишьҭоуп!
Краамҭа лымшқәа игылоз, нас,
Абри шьҭырхит гәырҩарас.

Абар ашәаԥшь ҟаԥшь уаркалеиуа
Ицәырҵт, адәеиужь ду иахьӡоит.
Амреи иареи рҽырмазеиуа
Татиана лымшира ааргоит.
Ларинаа рыҩны зегь ҭәуп, —
Шьыжьы инаркны. Уаҟа итәоуп,
Ҽыуардынла заа иааз,
Ма асышхәа иаанагаз,
Аԥхьатәи ауадақәа узрыҩналом,
Иааиз аибадырра иаҿӡоуп,
Ласба ҷыӷә-ҷыӷәроуп, еибагәӡроуп,
Ччароуп, еигәҭасроуп, удыргылом,
Аимҵахырхәара, иҽырбо…
Ахәыҷқәа, аӡӡеицәа рыҳәҳәа иго…

Иԥҳәыс шәпа-жәпа дицны, ижәбо,
Пустиаков ҟәаз дааит ара.
Гвоздин змазара дырҽхәо,
Иҭацәу зынхацәа рыӷра…
Еиҭа хаҵеи ԥҳәыси, абар,
Скотининаа — рхәыҷқәа ҳәа ар:
Ҩба зхыҵуа… ԥҳәыс даазгаша…
Петушковгьы — алаша-ҩаша;
Нас са сыуак Буиановгьы, —
Амаа змоу ахылԥа ихоуп.
(Дыжәбахьеит, — ихаҭа иоуп)
Аԥсшьарахь иҟоу Флиановгьы,
Уҳәан-сҳәанқәа ԥсыс изхоу,
Аҵарҭышақәа згәаԥхо.

Харликов иҭаацәара
Мосе-Трике дааргеит, абан,
Тамбовтәи лафҳәаҩуп иара,
Парик ҟаԥшьык ихы иахан…
Татиана лзыҳәа, данаауаз,
Рыфранцыз ҵас ишахәҭаз
Ишьҭихт зегь ирдыруаз куплетк:
Réveillez vous, belle endormie
Ажәытә альманах зны џьара
Ианын анкьа ари акуплет,
Трике, аҩысҭаа, апоет,
Ицәыҵиҳәеит адамра;
«Нина ауԥшәыл» ацынхәрас
«Татиана» — ҳәа иԥсахит нас…

Аҭыџьҳацәа иргәаԥхап, абар,
Дхалт арота акомандир.
Ақыҭа ҳәсақәа уи дырбар
Имаҳәра иазхьып акыр…
Дыҩналт, ажәабжь ҿыц ааигоит:
Аполк амузыка ҟалоит,
Иаазышьҭуагь аполковник иоуп.
Ишԥассиру! Абалгьы хиоуп!
Аӡӷабцәа ршьамхы ҵархеит…
Ус астол дырхиеит абра,
Иаҿуп ҩыџьа-ҩыџьала атәара,
Таниа лганахь аҳәса еихеит.
Ирҿатәоуп ахацәа. Афатә-ажәтә
Нападыркит: Анцәа улыԥха ҳаҭ!..

Минуҭқәак ҭынчроуп иеиқәышьшьы,
Ажәак рҿыҵшәом, зегь ҿамҟәоит.
Асаанқәа, аҵәцақәа рыбжьы,
Иааиԥмырҟьаӡакәа игоит.
Аха, абар, уа хәыҷ-хәыҷы
Ихалоит асасцәа рыбжьы.
Иӡырҩуам, иесоит, иччоит,
Акы еимаркуеит, рышьҭыбжь цоит…
…Ашә анаат, Ленски, абар,
Нас — Онегин… «О, анцәа!» —
Ҿылҭит аԥшәма дгәырӷьаҵәа,
Ирҭахуп иаразнак зегь хиахар:
Ҿырҭуеит рыфатә-рыжәтә ааргарц,
Иааиз аиҩызцәа дыртәарц.

Урҭ дыртәоит Татиана лаԥхьа…
Дцәышхеит, даҿуп аӡыҭра,
Ашьабысҭа гәыҭҟьа-ԥсыҭҟьа
Деиԥшуп, дзиҿаԥшуам иара.
Илыхьқәаз зегь лыбла ихгылоит…
Лыԥсыԥ лызхом… мцак лыцралоит,
Иааиз раԥсшәаҳәашьа усқәа
Ак лызгәаҭом, лылаӷырӡқәа,
Абар, рҿынархап иеишьҭала…
Абар, илылышәшәап лыԥсы…
Аха лхы даиааит лассы:
Ҩажәак асасцәа рахь аарла
Лыбжьы ныҵакшәа илҳәоит,
Астол аҿ илулак дынхоит.

Абас аҳәса хәыҷқәа ргәамҵра,
Рқьып-шәыпра, ралаԥсрақәа абас,
Иҭыршьаахьан Евгени игәаҵа,
Ибанык даанхом зынӡас.
Ари аишәа-чыс, иахырҟьаз,
Игәаԥхаҵәҟьом уи, аиашаз,
Аха аԥҳәызба ианылба игәала,
Ак инмырԥшуа адәахьала,
Ҵаҟа дышьҭаԥшуеит дгәынго,
Ҭоуба иуит гәаныла абра
Даазгаз Ленски дшахьирхәра,
Дшииааишазгьы агәра го,
Дтәоуп, асасцәа рырџьара
Даҿуп гәаныла шьҭа иара…

Ҳәара аҭахым, Евгени идагь
Татиана лҽеиҭакра рбарын.
Аха иааиз ражәагь, рыблагь
Уа ачашә ҟаимаҭ иазкын,
(Ишҵаацәазгьы рбеит лассы)
Иааргоит аҩ хычаԥа хазы —
Акәац, аблан-манже рыгәҭа
Ачарӷә иангылоуп ахаҭа.
…Аҵәца рӡара па-паӡа,
Урҭ ба бӡароуп изеиԥшу,
Зизи, са сгәаҵа иҭашу,
Иззыскуаз сашәақәа гәыкӡа,
Зныҳәаҿақәа срыҿҳәараз,
Сыԥсы-сгәаҵа зытҟәауаз!

Аԥаҭлыка ахҩа анахҟьа,
Аҩы хыҽҽан икаҭәоит…
Трике иҽирҽеиит цқьа,
Икуплет иҽазирхиоит…
Дгылт, абар, зегь изыԥшуп,
Иара изыӡрыҩра иаҿуп.
Татиана дтәоуп, цәгьала ичҳаны…
Трике уи лзыҳәа, еилахәаны,
Иику акуплет иҳәоит…
Рнапқәа изеинырҟьауеит нас,
Татианагь дхырхәоит, ишлыхәҭаз,
Трике «дшыхӡыргаҩым» дирбоит:
Лныҳәаҿа зегь раԥхьа ижәит,
Икуплетгьы ҳамҭас илиркит.

Илыдныҳәалоит зегь неины
Иҭабуп ҳәа ралҳәауеит лара.
Ус иаамҭа анаа Евгени,
Уи лааԥсара, лгәырҩара
Дышдыркарауаз ибон,
Игә рыцҳашьарак ахшон…
Дҭынчӡа длеихырхәеит иара,
Аха иблақәа узхара
Иузымбо иҟан игәкы;
Иҟалап лхьаа игәы иахьысзар?
Ма длызцасны иҟаиҵазар,
Цәгьарак, ма бзиарак иазкы?
Аха, иԥшышьа хаа игәыку,
Иаргәыбзыӷт Татиана лгәы.

Астол иахыҵит уажәшьҭа ауаа
Асасааирҭаҿ иеизоит…
Ашьхымзаҭра иҭыԥрааз
Ашьхыҵә реиԥш рыбжьы цәгьахоит.
…Иҭынҵәауам рыстол ргәы,
Иҽхәоит агәылацәа мыцхәы,
Аҳәса амца ааигәа итәоит,
Кәакьк аҿ аӡӷабцәа еизоит…
Ихиоуп астолқәа, ииаҵәаӡа,
Амаца иасуа ирзыԥшуп,
Бостони Ломбери еиҿкаатәуп,
Вистгьы, ирдыруа цәгьаӡа, —
Зҽызмыԥсахӡо есымша,
Агәҿыӷьра, амшгара ирыхша.

Вист ихәмаруа шьҭа аантәуп,
Иацԥыҳә робберт нарыгӡоит:
Аантәгьы аҭыԥ-ԥсахра иаҿуп,
Аа, абар, ачаи ааргоит.
Изӡом бзиа избоит сара
Чаила аамҭа ашәара:
Ақыҭаҿ сааҭда унхар ҟалоит,
Умгәа — асааҭ заҟоу унарбоит.
Иазгәасҭап, архәақәа ирҭакны,
Ишырацәахаз уамашәа
Ачарақәа, афатәқәа рҭыӡшәа,
Ирго сцәаҳәақәа тҟәаны,
Гомер, суҩызахеит зынӡас, —
Х-нызқь шықәса ирымоу аҳас!

Ачаи мазеиуп шьҭа абра,
Асасцәа уи ааркуаны,
Азал ахьрыԥхьо кәашара
Игеит афлеита абжьы ӷәӷәаны.
Абар, амузыка цәқәырԥоит,
Петушков ичаигьы аанхоит,
Парис диеиԥшуп уи зынӡа,
Уахь иҿынеихеит дласӡа…
Ленски — Таниа, Харликова,
Аԥҳәызба зхаҵацара иахысхьоу,
Трике иоуп инеины илыԥхьо!..
Дышьҭихт Буианов — Пустиакова,
Зегь азалаҿ икәашоит,
Абал блахкыган илашоит.

Сроман алагамҭа аныскуаз,
(Шәахәаԥш уи ахы ишәҭаххар)
Сашьҭан, Альбан ишиҭыхшьаз
Петербургтәи абал шәсырбар.
Аха исхызгахьаз сышьҭнахит,
Снымҩахыҵны уа сҽазыскит
Аҳәса ршьапқәа рырҽхәара;
Аҳәса, шәышьҭақәа раԥшра,
О, аҵыхәа шьҭа иԥҵәатәуп!
Имҩасит сыҷкәынра аҿҳәара,
Сыхшыҩгьы ҭалароуп џьара,
Сажәеи суси еиԥшьлатәуп,
Саҿуп ахәбатәи ах аҩра,
Урҭқәа срылалом сара…

Ргәы ақәымҿыӷьуа, еихымсыӷьуа,
Қәыԥшра хагоушәа, еилҟьаӡа,
Икәашон уа вальс иаҟәымҵуа,
Ҩыџьа-ҩыџьала, иласӡа.
Ашьаура аамҭа ааигәахоит:
Онегин дыцәгьахәыц дыччоит,
Ольга длыԥхьоит кәашара,
Дықәԥраа длыцкәашоит иара,
Нас уа лҭыԥ аҟны диртәоит,
Длацәажәоит, абанс, абарс,
Нас, ҩаԥхьа лмахәар нҭарс,
Дима ддәықәлоит — икәашоит.
Ауаа гачамкит, агәра ргом,
Ленски иибо изхаҵом!

Игеит мазурка абжьы; уи анкьа
Азалаҿ знык ианаҳәалак,
Азал хыџхыџуан, уи асаркьа,
Ма иахьыкәашоз еилақь —
Адашьма ҵысуан ӷәӷәала.
Иахьа аҳәса ҳреиԥшха, ԥшьаала,
Ҭынч ҳааҭгылауа ҳкәашоит…
Аха ақыҭаҟны иубоит
Мазурка раԥхьатәи ахаҿсахьа:
Ашьҭыԥара, аԥаҵақәа,
Анкьатәи ашьаҵатәқәа, —
Ибжьнамхт ҳаамҭа амода ԥагьа
Ҳаурыс ҿар изызҳауа, —
Ӷас ирымоу, изшьаҳауа.

Буианов, са сҭынха гәакьа,
Онегин ишҟа инеигт иара
Таниеи Ольгеи. Аха Ольга
Дима дықәлоит кәашара…
Ишьапқәа еихигоит иҭахӡамшәа,
Ихы ларҟәы, длыцәнымхауашәа,
Дзырҽхәо мадригалк иҳәоит,
Лнапы ирӷәӷәоит, ус деицрашәоит
Ольгагь нас, иаразнакала;
Ленски арҭқәа зегь ибоит,
Ахыбаара дыкны дагоит.
Апоет — деицрала-еицрала,
Мазурка анҵәамҭа дазыԥшуп,
Катилион ахь длыԥхьар иҭахуп.

Ольга илуам. Иззы, измааноузеи?
Онегин илҭеит ажәа еиҭа…
Злыԥха ҳаура! Иаҳауазеи?!
Лыгәра злаигари уажәшьҭа?
Изалшарызу?.. Дшаагаршәаз,
Аԥша дыхнахма, дылжьаларцаз?!
Даҿызма аҩсҭаара аҵара?
Илдырхьеит аԥсахшьа лара!
Ленски — агәыԥжәа даргылом,
Аҳәса рҵасқәа зегь ицҟьоит,
Ддәылҵит, ҽыуардынла дцоит,
Абџьар дашьҭоуп, дузынкылом.
Ҩ-тапанчак… ҩ-хык ҭдырҟьап,
Наӡаӡа илахьынҵа ӡбахап!

Ленски знык дышцаз ангәеиҭа,
Онегин, ҩаԥхьа агәҿыӷь даго,
Длыцын Ольга, ахәыцра иҽаҭа,
Ишьаура даараӡа игәаԥхо.
Ольгагь аарла дкәашауан,
Блала Ленски длыԥшаауан,
Зҵыхәа ԥымҵәоз катилион,
Ихьанҭаӡа ацәа лханарԥон.
Иалгеит уи: уаххьагь рфоит,
Аҩны аҩнуҵҟа, адәахьгьы,
Риарҭақәа дырхиоит зегьы,
Аԥшәмацәа асасцәа дыриоит,
Дынхом Онегин уа ԥхьара,
Ихала аҩныҟа дцоит иара.

Ҭынчроуп: асасааирҭаҿ диоуп
Зыхәда абжьы го Пустиаков,
Иԥҳәыс ҟәаз иааигәа дышьҭоуп;
Петушков, Гвоздин, Буианов,
Флианов (ибааԥсуп игәгьы),
Акрыфарҭаҿ ииоуп зегьы.
Трике адашьмаҿы дышьҭоуп,
Ифафеика ишәуп, хылԥак ихоуп.
Татианеи Ольгеи рхала иахьио
Аӡӷабцәа ыцәоуп иҭахәхәа.
Ахышәаҿ амза ашәахәа
Татиана илықәыҷҷо, дгәырҩо,
Даҿуп адәы лашьцахь аԥшра.

Абас иаалырҟьан уи иааишьа,
Абас лаԥш хаала лҿаԥшра,
Ольга лахь ихымҩаԥгашьа,
Зегьы ддыргәаҟӡауеит лара…
Дақәшәом игәы иҭоу закәу,
Хыбаара-гәырҩак ла лгәы
Абар, лгәаныла, аҽархиоит
Тышак, ҵа змаӡам џьара;
Илҳәоит Татиана: «Са сҭахоит,
Аха гәахәаҵас исшьоит
Сизгәаам уи… Сызгәаари?
Насыԥк изсыҭом сара уи!»

Уԥры, сҭоурых, уԥры, иузҳа,
Ҽа фырхаҵак иӡбахә сҳәоит.
Ақыҭа цәҳәыра еиӷьшьо иаҳа
Ленски иааигәара дынхоит —
Игәы бзиоуп иахьагьы,
Ажәаҿ иҵамхо аӡәгьы,
Анкьагь измауаз хәарҭа
Зарецки — амацасцәа рхада,
Аресторани амшгацәеи рҳәынҭқар.
Уажә дқьиахт… игәгьы аартуп,
Адәахьы дкаҳԥуазаргьы… дабуп,
Дпомешьчик ҭынчуп уҭаххар…
Уимоу, хар змам уаҩуп:
Ҳаамҭа иалшақәо мбатәуп!

Анкьа аҿагәыбзыӷра иазхьуаз
Ихаҵара ӷьеҩ дырҽхәон:
Иабџьар, хә-саџьанк ахьыбжьаз,
Ах ҭыԥ ахызаҵә ҭанартәон.
Исҳәоит ҽакгьы: Зарецки зны,
Аижәылара ӷәӷәаҿ, ҵаны,
Иҟаиҵеит «фырхаҵарак» дыҭҟьа:
Аҳәынҵәа дҭаҳт, иҽы дахҟьа.
Афранцызцәа дыргеит дымҵарс, —
Дыргеит шасыс ҳәа дыԥхьаӡа!
Регәылс ихы ишьауан зынӡа, —
Иеиӷьшьауа ҩаԥхьа дрытҟәарц:
Вери иҿ нас дубаларын,
Есышьыжь уалла аҩы ижәларын.

Хыччарыла, лаф ажәала
Ихы иеилеигон агаӡа.
Иҟәышыз дахьирхәуан акала,
Аргама, мамзаргьы, маӡа.
Аццышә аиԥш иҿаз ихы —
Ибз инарбыӷлон ихы:
Дарԥхашьалон даара цәгьа —
Ихаҭа данаклоз ацәҟьа.
Ажәа умакра игәаԥхон,
Иҭак цҳафырын зны; аҽазны
Дӡырҩуан, — еиӷьуп ҳәа ишьаны;
Ма даҽа ҳасабк ҟаиҵон:
Аиқәлацәа, иеилаз зыԥсы,
Иеиҿеиргылон иеибарԥсразы.

Нас иеиниршәон урҭ иара,
Ԥшьаала ирыцикырц какал, —
Иҽазикуан ашьҭахь рырџьара,
Илафқәеи имцқәеи зегь еинраал.
Sed alia tempora. Иқәҿиаз усны,
(Иԥыруа бзиабаратә ԥхыӡны)
Иацрымшәо иацын иҿара.
Зарецки, ишысҳәаз аиԥш сара,
Ашәшьыра аҵаҟа, иҩны,
Иқьаф азыҳәа иԥсахт зегьы,
Уажә, Гораци иеиԥш, иаргьы
Акапусҭа еиҭеиҳауеит дтәаны,
Аҟызқәа, акәатақәа иааӡоит,
Ахәыҷқәа аԥхьашьа дирҵоит.

Дгаӡам Зарецки. Иуаҩышьа
Дшадымгылозгьы такәы
Евгени бзиа ибон ихәыцшьа,
Ӡы зламыз иажәақәа рҵакы.
Енагь диԥылон иҭахны,
Уажә абра, Евгени иҩны
Абас шаанӡа иаара
Уамашәа ибаӡом иара.
Зарецки, аԥсышәак ааҳәаны,
Ражәа аанкылауа, дыччоит…
Нас иааҭыхны иирбоит
Апоет иҩымҭа. Днаскьаны
Аԥенџьыр ашҟа, ихазы
Онегин даԥхьоит уи лассы.

Аа, ҩбара аҵамкәа ихҵәаны,
Адырраҭара, ма картель:
Онегин ишҟа, ишәа-изаны,
Ленски даҳәон адуель.
Евгени, иаразнакала, нас,
Ари ажәабжь ацынхәрас,
Иеиҳәеит аҟыԥҳәа, иаахҵәаны,
Енагь уи дшыҟоу дыхианы.
Зарецки дгылт иаразнакы,
Дашьҭам уаҳа анхара,
Аҩнгьы деилахан иара,
Дықәлеит амҩа дыццакы.
Евгени ихала аҩны дынхоит:
Гәынамӡаракгьы ихаԥоит.

Аиашаз: ихы мыхьчо џьара
Ӡбаҩыс инамыс даноу,
Дақәыӡбт кырџьара иара;
Зегь раԥхьагь: диашамызт, мамоу,
Шьоук рыбзиабара, хаха,
Абас дахьалахәмар иаха;
Насгьы: шықәсла изхыҵуа жәаа,
Апоет қәыԥш ииҭаху иҳәалааит, —
Иахәҭоуп даҭоумҵарц иара,
Ақәыԥш игәыбылра хьчауа,
Евгени илшар акәын уа
Ауаа ражәа агәхьаа амкра:
Дхәыҷума уи, агәыԥжәа иаго,
Ичҳатәуп ахаҵа ишиқәнагоу!

Гыгшәыгҵас аҵҟьара даҟәыҵны,
Иҽынкылауа иара,
Ихәҭан иҩыза дазырхәыцны
Игә ахьарԥссара, иахьырхәра.
— Аха ихьшәоуп уи, — дхәыцуеит ус, —
Насгьы далалт ари аус
Ажәытә дуелист: ибз цәгьоуп,
Уҳәан-сҳәан, агәаӷаз дшоуп.
Уи иажәақәа ирыхҟьаны,
Схәымгаршьалашт; исзыхгарым,
Алыгцәа рлыграқәа нҵәарым. —
Абар ауаа згауа итҟәаны!
Ҳанамысгьы иаҵоу мчыс!
Адунеигьы иамаӡоу ҵаҵӷәыс!

Еиӷарала иҭәу апоет
Аҭак дахыццак дазыԥшӡоуп.
Абар, игәыла изааигеит
Аҭакгьы, деигәырӷьеит, дыхиоуп,
Ленски, — ахыбаара иаго!
Дшәон, џьара ҿыҵгак ҟаҵо,
Уи аҩысҭаа мап имҳәарц,
Итапанча аԥылара дацәшәарц!..
Ибоит урҭқәа зегь шыӡбоу,
Уаҵә аиԥылара ҟалоит,
Аӡлагараҟны иеиқәшәоит,
Заа, ашырԥаз, ианшо,
Наҟ-ааҟ рабџьар еизырха,
Иеиҿаԥшып иеиӷацәаха.

Иҭахуп амӡышәа лахьырхәра
Ленски Ольга лзыҳәа иӡбит
Маӡа адуель ахь ацара,
Аха ичҳара хыжжит…
Ииҳәахьаз агәхьаа мкы,
Дцеит урҭ рышҟа дыццакы.
Инеирагь Ольга, деицрашәа,
Илнырраз џьишьон уамашәа.
Аха уаҳагь умыԥсит:
Ленски дшылбаз аиԥш, дласы,
Дыԥеит атрым ҳәа лассы,
Лхы аӡы ҭыршоушәа дыццакит:
Дгәырӷьо, деилыԥхо, дҵарӡа,
Анкьа дшыҟаз аиԥш зынӡа!

— Узцеи убнала иаха абас? —
Зегь раԥхьа дазҵаауеит лара.
Ицәанырра еилагьежьт нас,
Дакит, ажәак изҳәом џьара.
Ихыбаа, игәаӷ мцабз ихҟьоит,
Лыбла гәыразқәа дрытҟәоит.
Абас аԥшқацәа зыҟәну,
Абас иауԥшәылу, иразу…
Длыхәаԥшуеит уажә ихааӡа,
Бзиа дшылбо агәра игоит.
Ахьхәра игәаҵа ицәқәырԥоит:
Саҭабымҵааит ҳәа зынӡа…
Дгәаҟ-ҵәаҟуеит, жәала егьизҳәом,
Насыԥми… хьаак ибацәом…

Ҩаԥхьа игәалашәоит гәырҩала
Ольга лаԥхьа зегь абра…
Илшауам иацтәи игәала
Аӡбахә арзара, артытра.
Дхәыцуеит: «Слоуп иеиқәырхаҩыс,
Исычҳарым, мап, ауаҩ бжьыс
Дқәыԥсычҳауа, цас дырҽхәо,
Ақәыԥш дахьлышьҭало дытҟәо.
Исычҳарым, са шҳамла иҭәу
Ахәац ашәҭ-ҵла хәыҷ хнаҵәар,
Ҩымш ахыҵаанӡа иканӡар,
Иԥшӡаӡа аизҳара ишаҿу…»
Ари иаанаго уи ауп:
Сҩыза иабашьраз сыхиоуп!

Идыруазҭгьы маҷк џьара
С-Татиана илыцроу закәыз!
Лгәы азҩозҭгьы ма лара
Евгении Ленскии ишырзыԥшыз,
Зааӡа, уаҵә шырԥазы
Аиҿахысра — адамразы,
Лыбзиабара, зымч митәыз,
Иеиннаршәаргьы ҟамларыз!
Аха машәырынгьы ари аус
Илымҳа иҭамсӡац аӡәгьы,
Евгенигь иҳәаӡом акгьы,
Татиана ԥшьаала дгәаҟуан ус;
Аӡӡеи лгәы азҩазаргь ҟаларын,
Аха дзазымхәыцт, дҭакәажәын.

Ленски иҽеиҭеикит ауха,
Ҿиҭуам зны, ҽазны дыччоит…
Аха амуза зхоу иссирха
Рцәаҩа ус ауп. Иаирҳәоит
Аклавикорда лахьеиқәрала,
Шьҭыбжьқәак ицааиуеит рхала.
Зны-зынла Ольга лахь дыԥшуеит:
— Насыԥ сымами? — дҵаауеит.
Ус, ицарагьы ааскьоит,
Игәхырҩа-хьаа игәы иҭаӡом,
Ақәыԥш лԥырҵра азыхгом,
Ианышәом, амитә ҟанаҵоит…
Дҵааит абарҵаҿ диҿаԥшуа:
«— Иухьи?» — «Акгьы». — Иеиԥырҵуеит уа.

Аҩны данаа иеиҭагәеиҭоит
Итапанчақәа, уа иҵәахыз…
Иахьҭаз аҭыԥаҿ иаҭаҭеиҵоит,
Дышьҭалеит, ацәашьқәа шакыз…
Шиллер иԥхьара иҭахуп,
Аха ҽа мцакы дакуп:
Дыхгылоит ибла, дыԥшӡаӡа,
Ольга, — цлаб дызмам зынӡа!..
Владимир дзыԥхьауаз аркны,
Далагт ажәеинраала аҩра:
Ихыжжуеит бзиабарала иара,
Даԥхьоит нас, ибжьа ҭганы, —
Дельвинг иеиԥш, зцәанырра шу,
Ачараҿ аҩы данашьу.

Имыӡӡеит урҭ ацәаҳәақәа
Иҵәахны исымоуп, аа, дара:
«Шәабацеи, сааԥын мшқәа шәҭакәкәа?
Иабабжьашәырӡи са сҿара?
Исзаанагоузеи амш исԥыло?
Баша сазҵаауеит сахьгылоу,
Ашәшьыра еишьылӡа иахаԥоуп…
Ауаҩ иԥеиԥшу заа иӡбоуп.
Снанашьҭуама ах иҭҟьо?
Ицоума исывҟьан ма иара?
Зегь ԥҵәоуп ҿҳәара-ҿҳәара,
Уразҟымҩа, узынҟьо…
Лыԥхоуп — аԥсҭазаара иузшоу,
Ҳамҩасрагь лыԥхоуп, иԥшьоу…

Адәы ианықәлалакь ашара,
Амшгьы ссирха икаԥхап.
Усҟан адамра лашьцара
Наӡаӡа са сазцар ҟалап,
Инахәлабгап аамҭа еиқәара
Апоет қәыԥш игәалашәара,
Сахашҭып адунеи зынӡа…
Аха былаӷырӡ цаӡа
Иқәҭәарымашь бзыҿҳәараз?
Изыбҳәарыма: бзиа сибон,
Ҳашьыжь шара еигәаԥхон,
Ихы сыхҭниҵеит иара абас…
Сыԥсаҭыҩра, бааи бԥырны,
Быԥшәма соуп: сыԥшуп сгәыкны!» —

Дыҩуан абас ихьати-ԥати
(Романтизмуп рҳәоит шьоукы,
Ара уи аиуак шыҟам гәашәҭи,
Аха уи аума ҳа ҳхықәкы?)
Абар, аҵх еиқәара ацамҭаз,
Ицәаҳәа-хаақәа рынҵәамҭас
Иҩит амода жәа «аидеал»,
Ихаҭагь ацәа дҭанагалт!..
Цәамҭак ҟаиҵаанӡа уаҩҵас,
Игәыла, имыргаӡо ибжьы,
Дыҩналт, дахьыцәаз деиқәышьшьы.
Дирҿыхоит, диԥхьауа абас:
«Угыл, асааҭ быжьба ҟалоит,
Онегин уажәшьҭа уа дҳаниоит».

Аха араҟа агха ҟаиҵоит:
Онегин дыцәан уа дҭахәхәа,
Ашаеҵә гылт, абар ишоит,
Игоит арбаӷь рыбжьқәа.
Ацәа дамоуп, ҭынч, дхааӡа,
Амрагь халт иҳаракӡа.
Ицәырҟьа-цәырсыз афарҭын
Аҩынтра, аилагьежьра иаҿын.
Макьанагь дамоуп ицәарҭа,
Ацәа ихоуп, иауеит аҳра;
Дгылт, аԥенџьыраҿ иара
Днахт акыдыршәылагь шьҭа…
Ибоит: амра ҩеит, абан,
Уажәаԥхьагь ацара ихәҭан.

Дыҩналт, Евгени аҵәҵәа данас
Гилио, имаҵуаҩы, афранцыз,
Ихалаҭ, иеимаақәагь убас,
Иҽыԥсахгақәагь зкыз.
Евгени иҽеилеиҳәоит дласы,
Амаҵуҩы идиҵеит лассы
Иҽеибиҭарц — дигоит дахьцо,
Аиашьыкь шьҭихырц, абџьар зҭоу,
Рцага асышхәа хиоуп. Дласны
Евгени дақәтәеит. Иццакӡоит,
Аӡлагараҿгьы инаӡоит.
Гилио иеиҳәоит, абџьар кны
Иара дахьнеиуа дааихьӡарц,
Рыҽқәагь аџь амҵахь игарц.

Ленски аӡыхкыра иҽадҵа,
Иԥсахы еибакуа дыԥшын.
Зарецки, ақыҭа ус азҟаза,
Алуқәа рырџьара даҿын.
Саҭамзааит ҳәа ихы иазҳәо,
Онегин дааит. Зарецки, иџьшьо,
Дҵааит: «— Дабаҟоу усекундант?» —
Адуель аклассик, аханатә,
Хьӡыс уи аиҿкаарақәа зшьоз,
Аламала ауаҩ ишьра
Азин уиҭомызт иара,
Иҭахын аԥҟара ишаҳәоз,
Жәытә ҟазшьала анагӡара
(Дҳарҽхәап убри азын ҳара).

«— С-секунданту? — дҵааит Онегин, —
Абар са сҩыза monsier Guillot.
Мап ицәктәым, ҿыҵгак аацәырган,
Ҳнышәкыларц, ҽыԥныҳәак ҳәо.
Зегь реиԥш деицырдыруам иара,
Аха игӡам ауаҩра».
Иқьышә данарцҳаит уи Зарецки,
Онегин диазҵаауеит уа Ленски:
«— Ҳалагап нас?»

Аӡлагара ашьҭахьҟа инаскьоит,
Зарецкии амаҵуҩи ирыӡбоит
Адуель, шаҳаҭс иззааи:
Ашәара-азара иаҿуп,
Рхы рықәыжь иеиӷацәахаз ԥшуп.
«— Ус ауп, ааи», —

Аиӷацәа! Акыр ҵуоушь абас
Иашьҭалеижьҭеи ашьаура? —
Иахьеи уахеи зыԥсы еилаз,
Изеибамбоз зызхара?
Иԥшуп абар рыҽхыршәааны,
Ашьа зыбжьоу реиԥш имитәны.
Аԥхыӡ гәыҭҟьагаҿ аиԥш, цәгьала,
Уаҩы иахьимбо маӡала
Иаҿуп адамра лашьца архиара…
Изымеинаалари ҩаԥхьа?
Ашьа каҭәаанӡа иахьа —
Иеинышәа изеимымҵри абра?
...Ауаа рыбзқәа хәаԥсоуп.
Мамзар, зегь зынӡа имариоуп!

Абар, ртапанчақәа цырцырит,
Аиҵаҵагақәа дырхиоит,
Ахы ҭарцалоит ашәыра,
Асамԥалгьы абжьы дыргоит.
Абар, иаразнакала, ицәышӡа,
Алҩа хачылауеит еишьылӡа,
Асамԥал хадыршалоит ҿыц,
Ашьанҵа аҿадырӷәӷәоит уи ац,
Дгәыҭҟьа-ԥсыҭҟьаха Гилио
Иҽавеикуеит ақды хҵәа,
Рыплашьқәа ршәырхит аӷацәа,
Ҩажәи жәаҩа шьаҿа зшәо
Зарецки итәала зегьы нагӡоуп,
Доус иабџьар никылеит, ихиоуп.

Зарецки ианиҳәа,
«Шәҿаашәха». —
Идәықәлоит. Рабџьарқәа зынӡак
Иркылыԥшуам. Ҭынч, ашьшьыҳәа,
Иааиуеит, иҟарҵеит ԥшь-шьаҿак —
Ԥшьынтә иааскьазго рҭахара.
Евгени убасҟаназ абра
Иааишьа еиламго акаҿы,
Иабџьар дҩахоит хәыҷ-хәыҷы.
Ҽа хә-шьаҿак ҟарҵоит еиҭа,
Ленски иарма ла ҵаикит,
Ақәыԥшра нап аиркит,
Аха Евгени дхыст… уажәшьҭа
Иԥҵәеит апоет иҿҳәара, —
Имҟәыҵшәеит иабџьаргьы абра!..

Инапы игәы инадҵа, ԥшьаала
Дкаҳаит. Гәаҟрам ибла иху —
Ԥсроуп иуарҳәауа гәырҩала.
Абас, асыԥса, ихьӡырку,
Ашьха ҳарак иаҿыбгоит,
Ицыр-цыруа ицҟьа-шәҟьа ицоит.
Евгени, игәы ҭыԥсаауа,
Дааихаххит иаразнак уа.
Дихәаԥшуеит, ибжьы иргоит…
Башоуп, дыҟам шьҭа иара,
Иԥҵәеит уи заа иҿҳәара!
Аурҭ аринахыс еиқәтәоит…
Ашәҭ канӡеит уажәшьҭа шьыжьы,
Наӡаӡагь еиқәыцәоит ацәашьы.

Дышьҭоуп уа дзымқәацо џьара,
Иеицакит илахьгьы зынӡа,
Ахы илҟьа ицеит иара,
Иаҿыҵуан ихәра ашьа ԥхаӡа.
Иҭашын минуҭк аԥхьа игәы:
Ашәа, агәыӷрақәа такәы,
Абзиабара, ашьаура,
Аԥсҭазаара агәыбылра.
Уажә ҩнуп — иқьаԥҭахаз:
Ҭынчроуп, уаҟа илашьцоуп,
Бжьыкгьы ҭыҩуам, иҭацәӡоуп,
Аԥшәма ԥҳәыс, анхара иахыз,
Ашә алыркит лыҩнра,
Дықәҵны дцеит даҽаџьара.

Игәахәоуп епиграмма шҳамла
Уаӷа гәымха игәы аԥжәара,
Ма асаркьа аҿаԥхьа дгыла
Итәыҩа ихаззала иара,
Ихы шыҵкьыҵкьаишьо уиниар,
Аха аҵкысгьы еиӷьуп дхәаар, —
Ихалазшәа азаара:
Аа, абри соуп сара!..
Зегьы иреиӷьуп, иҵаны,
Армазеира идамра:
Илахь абџьар арбара,
Патула: заҟа бжьоу шәаны…
Аха иҭархараҵәҟьа, иаҳҳәап:
Гәахәа шәнамҭозар ҟалап.

Иҭшәырҟьаз ахызаҵә ала
Дышәшьызар шәҩыза қәыԥш шәара,
Ахьымӡӷ шәзыргауаз ажәала,
Ма акгьы злаӡам, џьара,
Аишәаҿ ҭыӡшәак еимакны,
Ма зцәаныррақәа итҟәаны
Ԥагьа иргаз иоуп иара;
Ишәҳәа: шәышԥаҟалои шәара,
Данықәу шәаԥхьа деихашәы,
Уажәшьҭа уаҳа дымқәацо,
Аԥсра, аԥшәымара ҟаҵо,
Ианихаԥауа иеиқәшәы, —
Ҭынч даныцәоу деиқәышьшьы,
Ианимаҳауа шәыбжьы?!

Дгәырҩауа, ихы аара аҭан,
Итапанча имҟәыҵарԥсны убра
Ленски дихәаԥшуан Онегин.
«Дшьуп!» — гәаныла иҳәоит ара.
— Дшьуп, ааи! — дзыцҟьауаз мацәысны
Онегин иаахоит. Дыҭрысны
Днаскьоит ишьҭахьҟа. Ауаа
Дрыԥхьауеит Зарецки. Уа
Ленски ибаҩ хьшәашәа шьҭыхны
Асышхәа иақәырҵоит. Уажәшьҭа
Игәыҭшьаагоуп илакҭа…
Аҽқәа, иҟоу закәу дырны,
Ашақә иасуа иаапкӡоит,
Ахҿа аиԥш еивасны ицоит.

Сҩызцәа, дшәымоуп Ленски гәалас,
Игәыӷрақәа иаҿыз ашәҭра,
Ауаа ираҭәеишьаанӡа ҳамҭас,
Ишқәыԥшыз иканӡеит дара.
Иабаҟоу, иахьа уи дзыргәаҟуаз?
Иабаҟоу, иахьа игәаҵа хызхуаз,
Ицәанырра, ихәыцрақәа рдунеи?
Ибла ихгылауаз хьӡи-ԥшеи?
Иабаҟоу, абзиабара лашара,
Идырреи иусуреи дзышьҭаз,
Ахьӡи-ахьымӡӷи, игәы иҭаз;
Иабабжьаӡи иахьа уцәаара
Ажәҩан аԥсабара иахшаз,
Апоезиатә ԥхыӡхаақәа иԥшьаз?!

Иалшон адунеи иргәырӷьарц,
Ахьӡ азыҳәан дизҭгьы иара;
Илира ицәаз иазыԥшызарц
Шәышықәсала акаԥхара.
Иҟамлоз, дахьӡар ԥхьаҟа,
Ахьӡ-ԥша бзиахә, абаҟа —
Ауаа рымҩа дахьаныз,
Ҩада аҩеира дахьаҿыз…
Иахьа гәаҟрала, иҟалап,
Иҭеигалазҭгьы адамра,
Иԥсы злоу амаӡақәа иара…
Шьҭа бзанҵык иаҳашам, мап,
Аамҭа ажәа ԥха, изыԥшыз,
Иҭабуп ҳәа иаҳәара зҭахыз.

Издыруада ма изыԥшызҭгьы
Иаабац алахьынҵа;
Иқәыԥш аамҭа данахысгьы
Дыхьшәашәарц дыҟазҭгьы зынӡа.
Усҟан кыр иҽиԥсахрын,
Ихаз амузақәагь ихыҵрын,
Ԥҳәыск даага, дызцынхара,
Ақыҭаҿ қьаф иурын иара.
Идыррын адунеиажә иалоу,
Ус ахьаақәа дыркрын,
Ижәларын, дышәпахарын,
Аҵыхәтәан, ишихагылоу
Аҳақьымцәеи, аҳәсеи, ахәыҷқәеи
Наӡаӡа далҵрын идунеи.

Аха, иԥеиԥшзаалакгьы, рыцҳа,
Изыцраз абзиабара мцаха,
Апоет дыҟам уажәшьҭа уаҳа,
Иҩыза иоуп уи дҭазырха!
Ақыҭа армарахьтәи аганахь,
Иҟоуп ҭыԥк иахьа макьанагь —
Ҩ-ԥсак иахьрызҳа ишшәырӡа,
Ленски иаамҭагь ахьца…
Ӡыхьк урҭ рыҵаҟа иубоит,
Иԥсишьоит ацәаӷәаҩ убра,
Аҳәса чархцәа ачаҭра
Ааныжьны еирыӡла аӡы рталоит.
Убра ашәшьыраҟны, апоет
Баҟа башак издырхиеит.

Уи ааигәа (ааԥын уа
Ақәа илеиуа наихго)
Дыԥшуп, ажәцәеимаа ӡахуа,
Ахьча, ажәытә ашәақәа зҳәо;
Ақалақь ааныжь иааз,
Аԥхын ԥсшьарала изгауаз,
Аԥҳәызба ҽыла иҭҟьаны ицо
Уа дааҭгылоит, дымқәацо,
Лаӷәра даахо ирӷәӷәаны…
Лкасы дҩаха, илыԥну,
Даԥхьауеит аҩыра иану
Ажәа ҟәанда гәцаракны…
Даарагь лылахь еиқәнаҵоит,
Лылабжышқәагь аанагоит.

Акакала днеиуеит ԥшьаала,
Дагоит хәыцрак хараӡа…
Лыбла ихгылоит лахьеиқәҵарала
Владимир Ленски илахьынҵа.
Дхәыцуеит: «Ольга уажә дабаҟоу?
Краамҭа лыхаара дизгәаҟу?
Ма лассы еихсыӷьу лшьа?
Уажә дабаҟоушь уи лаҳәшьа?
Дабакылаӡишь, иахьала,
Аҳәса ҽырбацәа ираӷаз,
Амамиқәара еишьыл зхатәаз,
Апоет дызшьыз аҟьала?»
Аҭак шәаԥхьаҟа сара
Ишәысҭоит, аха уажә абра
Бзиа избауа сфырхаҵа
Сеиҭаиниашт уи хаҭала,
Уажә ҽакуп иҭыхо сгәаҵа.
Абар, апрозахь сықәра сыхоит,
Срифма ацәаҩа еиҳа ицәышхоит,
Сқәыԥсычҳауа, исылшо ала,
Уи сазхьаԥшуеит аашьарала…
Скалам иаҭахым шьҭа уаҳа
Ԥасатәи ашәақәа рыҩра,
Ҽа хәыцра хьшәашәақәоуп хара
Иаасԥылауа зегь реиҳа —
Есааира схых сызго,
Ҭаха сызымҭо, сзытҟәо.

Издырт ҽа гәҭыхақәак сара,
Даҽа хьаак сгәы иҵнагоит.
Имҩасыз сақәгәыӷуам џьара,
Уажә уи ахьӡала сгәырҩоит.
Сзызхьуаз! Шәабабжьаӡи шәара?
Ишәышьҭоу арифмагь «аҿара?»
Шәҵыхәа ԥҵәама шәарҭ зынӡа,
Зегь канӡама, иканӡа?
Сааԥын мышқәа, са сзытҟәоз,
Уаҳа ак рылымҵӡо џьара
Абас иԥҵәама рыҿҳәара, —
Иахьанӡа сымҵарс сызгоз?
Уаҳа ихнымҳәӡаришь еиҭа?
Исхыҵма ҩажәи жәаба уажәшьҭа?

Шьыбжь агәыҳәҵәа шааиз хасҵап,
Исыхәҭоуп уи аилкаара сара.
Нас абасоуп: шьҭа ҳаиԥырҵып
Аԥша иақәтәаз са сҿара.
Иҭабуп ас уахьысхалоз,
Сахьургәырҩоз, сахьурҟьалоз,
Сахьургәырӷьоз уҟазшьала,
Иҭабуп, о, гәык-ԥсыкала…
Иахьшәарҭаӡаз, ма иахьҭынчраз,
Убзоурала, сызхара
Даара қьаф сухьан сара…
Аха шьҭа иазхоит, аиашаз!
Ҽа мҩак аԥшаара сзыԥҵәаз, —
Имҩасхьоу мҩасхьеит, инаскьаз!..

Схьаԥшып иҵегь. Сымшқәа зхыз
Адунеи, бзиала уара,
Цәанырреи аашьаралеи иҭәыз
Аԥхыӡ-хаақәагь сызлаз абра.
Сбаҩхатәра аԥсабара, аҳа,
Сгәаҳәа алшара азырҳа,
Ахырсысрақәа сыхца,
Усҭаала уҿацаӡа.
Бзанҵык иумун уара
Апоет игәы хаҳәхартә,
Агәыбылра ацәыӡны инхартә,
Ауаа рӡеибафагь, абра,
Сҩызцәа реиԥш саргьы сызлоу,
Уҽоумҭан уԥсы шҭоу!

Москва — Урыстәыла аԥҳа бзиахә,
Иабаҟоу иуцназго џьара?
Дмитриев
Ҳашԥахнамхуеи ҳ-Москва гәакьа?
Баратынски
Грибоедов.

Иагеит ааԥын шәахәа, иԥыххаа,
Ааигәатәи ашьхақәа рысқәа,
Абар, ирықәлеит ихәашь-рҩашха
Ақәа иҩарнатәыз адәқәа.
Аԥсабара, гәырӷьарала,
Иаԥылоит ашьыжь гәаԥхарала,
Ицқьоуп ажәҩан иаҵәаӡа.
Аха уи аҵкысгьы зынӡа
Мшын иаҵәоушәа абна ӡсоит.
Иеимыздо ашәҭ азын адәқәа,
Инрыжьит ашьхыц рыҭрақәа.
Адәқәа боит, рыҵкы ԥшӡахоит…
Арахә гәарҵт, аҟармаҵыс
Шәаҳәаран уахынла изҿыз.

Ааԥын, абзиабара зырҿыхо,
Гәырҩоуп са сзыҳәа уа уаара,
Изакәытә хьааузеи сгәы иҭыхо,
Ма сшьа шԥеиурсуеи уара!
Ихьанҭыџьӡа, цәаныррада,
Саԥылауеит аԥша ҟәанда,
Ақыҭаҿ ааԥын исуа,
Аԥсабара агәы зырҭәуа!
Ма исыцәтәымхоу шьҭа зынӡа
Ааԥын иациуа зегьы,
Убла хызхуа есқьынгьы,
Рсахьа еилаҵәан, ихәашьӡа,
Гәырҩоума сгәаҵа иахадырԥо,
Илашьцан аума зегь шабо?

Ма ҭагалан абӷьы илеиз,
Иахьа зыцкы аҿу аира,
Ҳхьаа ҳгәаланаршәоу, иҳаҩсыз,
Еиҭазырҿыцуа ҳгәырҩара?
Ма аԥсабара, шана, иҿыхаз,
Ҩаԥхьа иҳанаҳәоу ишнымхаз
Ԥаса ишәҭуаз ҳа ҳҿара,
Наӡаӡа имҩасхьоу зыҿҳәара!..
Иҟалап ҳхәыцра иалашәозар,
Ҳпоезиатә ԥхыӡқәа зытҟәара,
Ҽа ааԥынрак, инхаз хара…
Иҟалап ҳгәаҵа еизнагазар
Агәҭыхақәа, ла илызкыз,
Амзеи аҵхи игәыкыз…

Иааит аамҭа игәазырҳагоу,
Шәарҭ, ақьафура аԥацәа,
Аепикуреитә дунеи иазгагоу,
Левшин ишкола аҵаҩцәа,
Шәарҭ, ақыҭаҿтәи Приамраа,
Аҳәсақәагь, иҵру зцәанырра,
Ааԥын шәыԥхьауеит ақыҭахь,
Ашәҭ, аусурахь, аԥхарахь,
Анеи-ҩеирахь. Нас, аҩызцәа,
Шәласы, адәқәа рахь шәласы!
Шәҽуардынқәа қьуа, лассы,
Амҩа шәықәла абыржәыҵәҟьа,
Иншәыжь ақалақь шәара,
Иаԥсаӡам уажә уа атәара.

Унымхан саԥхьаҩгьы џьара,
Уақәтәа аҽуардын, иурҭаз,
Уаԥырҵ ақалақь хара,
Аӡынра зегь ахьухугаз.
Смузеи уареи, ҳарҭ, иахьа
Иаабап аџьра ду ҩаԥхьа,
Аӡиас хьӡыда хәыҷгьы убас,
Ақыҭагь, зны дахьынхауаз
С-Евгени, ирцәыбналоз ауаа,
Ицаз аӡынра ахьихыс,
Татиана лгәылара, игәыкыз,
Иахьаным уажә ишьҭагь уа,
Агәалашәара бааԥс хәашьӡа
Ааныжьны, дықәҵны дахьца.

Ҳцан иаабап ҩ-шьхак рыбжьара
Аӡыхь, инеиуа икәараҵо,
Аҭәаҵлақәа рыбнаршәыра,
Иагәылсны аӡиас иахьазцо.
Уаҟа, ааԥынраз, уахынла,
Аҟармаҵыс шәаҳәоит; еинчыла
Ақәыц-шәыр шәҭуеит. Аӡыхь шәаҳәоит,
Уа аҳаҭгәын хаҳә ҟьаҟьа убоит,
Ҩ-ԥсак рышәшьыраҟны, иажәыз.
Ахаҳә адаҟьагь ус ануп:
«Абра Владимир Ленски джуп,
Ишқәыԥшыз хаҵарыла иԥсыз,
Абасҟак зхыҵуаз… абри аҽны…
Апоет-ҿа, уцәаз уԥсшьаны!»

Аԥша анысуаз, еишьҭала-еишьҭала,
Аԥса махәҭақәа, илаҟәыз,
Иахьысуан аҳаҭгәынаҿ, ԥшьаала,
Ашәҭ рқьақьа абра иахшьыз…
Иаалон арахь рхала
Ҩыџьа аӡӷабцәа, хәылбыҽхала,
Аҳаҭгәынаҿ, еиҵақьуа,
Иҵәыуан амза рхаҷҷауа.
Аха игәыгәҭажьуп иахьала,
Аӡәгьы ишьҭа ара ианым:
Ашәҭ рқьақьагь џьа иахшьым;
Ахьча иоуп араҟа зхала
Ԥаса аиԥш ишәаҳәауа,
Зеимаа хлаҳәадақәа зӡахуа.

С-Ленски рыцҳа! Дзыҿҳәараз
Еиԥхьбеит лылаӷырӡ лассы.
Иаууеи! Хаҵа иҳәан итәаз
Шьҭа дгәырҩашам иара изы.
Ҽаӡәуп иахьа лхәыцра згаз,
Уи лхьаақәагь еиқәзыртәаз,
Улан иоуп уажәшьҭа лара
Изытҟәаз лгәыбылра,
Улан ила лгәы зегь ҭәын…
Абар, уи дицны… лхы ларҟәы,
Дыԥхашьа-ԥхаҵо такәы,
Илхалҵауеит агәыргьын,
Мца ԥсадак лыблақәа ирхуп,
Лқьышә аԥышәарччара иаҿуп…

С-Ленски рыцҳа! адамра
Наӡаӡа иамоу ишәаҳа,
Дыԥхашьаҵәҟьамашь иара,
Иоуԥшәыл лыԥсахра аниаҳа?!
Ма наӡаӡа зашәа еиқәтәа,
Апоет, зцәанырра ҭынчу шьҭа,
Ак хьаас иҟамҵо, дгәаҭеи,
Иеихашәӡамашь идунеи?
Абас ауп! Ҳарҭгьы иаҳзыԥшу,
Зных ҳанҭала адамра,
Иаҟәыҵуеит ҳаӡбахә аҳәара,
Ҳаӷа, ҳҩыза, ҳгәы иҭашу…
Бжьык ауп нас иԥымҵәа иго:
Ҳмал ашарақәа ирыхҟьо.

Лаcс Ларинаа рҭаацәара
Ольга лыбжьы нарыԥхоит,
Улан дакын имаҵура,
Иԥҳәыс аполк ашҟа дигоит.
Ан, лыԥҳа дандәықәыргала,
Лылаӷырӡқәа цон иеишьҭала,
Дгылан аарла, ичҳауа,
Таниа дзымҵәуаӡеит уа,
Аԥс иеиԥшҵәҟьа, иаразнакала,
Дцәышхеит, лыԥштәы налыхҟьоит,
Иахьдәылҵ абарҵаҟны дынхоит…
Аҽуардын иадеизала,
Амҩа иқәырҵоз хара
Ҿымҭуа дырзыԥшын лара.

Аԥсҭҳәа далыԥшуа макьана,
Уахь дшаҿу даҿуп аԥшра.
Лхалаҵәҟьа даанхеит Татиана!
Иаууеи! Дхәыҷаахыс лара
Лҳәыҳә ԥшқа бзиахәӡа, дызцыз,
Еснагь илымаз гәрагаҩыс,
Иааит илԥеиԥшыз аҿҳәара,
Ллахьынҵа дагеит хара.
Татиана ддәықәуп гагаҵас,
Дҭаԥшуеит лбаҳча, иҭацәыз,
Аха ла лгәы зыжьжьарыз,
Џьа акы лԥыхьашәом зынӡас.
Дамоуп лылаӷырӡ дхәаҽны,
Иаанхеит лыгә ҩыџьара ишаны.

Абас данаанха, дзаҵәӡа,
Лыгәҭыха зынӡа имцахоит.
Онегин, иҟоу хараӡа,
Уажәы-уажә ихьӡ лгәы иаҳәоит.
Шьҭа уаҳа дылбарым зынӡас,
Дызшьыз, илбоз еишьаҵас,
Аԥсшәа иаҳәарагь лыхәҭам…
Аха апоет иԥсы ҭаӡам…
Дызгәалашәода шьҭа иара,
Хаҵа дцахьеит изыԥшыз,
Ахҭысқәа дызлаз, изкыз,
Алҩақ еиԥш еимпит хара…
Ҩ-гәык макьаназ, иҟалап,
Игәырҩозаргь,иргәырҩои? Иазхап.

Хәылбаҽхоуп, ааи, ажәҩан цәышхон,
Аӡыхь шәаҳәон. Абжы быжжуан.
Ишәаҳәоз, икәашоз рус хдыркәшон,
Аӡ нырцәан алҩа ахыббуан
Аԥсыӡқәа рымца. Дәы ԥшӡала
Амза лықәыҷҷауа, ԥшьаала,
Татиана лымацара дцон,
Хәыцрақәак дымҵарс дыргон…
Акыр данныҟәа, ахәахьы,
Ҳҭынрак днахьыԥшит, абан!..
Қыҭак аладаҟа ишьҭан,
Баҳчак шәҭуан аӡ ахахьы…
Лгәы еисуа, аҭҳара-аҭҳара,
Дазыԥшуеит лара аҳҭынра.

Лгәыҩбарақәа ҭаха лырҭом:
«— Снеиру уахь, сцару сгьежьны?..
Иара дахым, сара срыздырӡом…
Избап абаҳча, аҳҭынра ҩны....»
Абар, лҿыналхауеит, ԥшьаала,
Лыԥсы ӡауа. Лылаԥш ала
Зегь еимылдоит изакәу.
Ашҭа дҭалоит, иҭацәу;
Иҭрысны илыжәлоит алақәа,
Аха лыҵәаабжь, илыргаз,
Иаразнакалаҵәҟьа изаҳаз,
Иеизеит аҳҭынра ахәыҷқәа;
Урҭ еисуа алақәа дыршәоит,
Аҭыԥҳа иааизгьы дрыхьчоит.

«Ахан ҳаҩналар ҟаларыма!» —
Дҵааит Татиана. Ахәыҷқәа
Анисиа лахь хыма-ԥсыма
Иҩт, иааргарц ацаԥхақәа:
Дааит Анисиа, иаразнакала,
Ашә лзаалыртит, ццакрала,
Дыҩналоит Таниа… иҭацәыз,
Ҳфырхаҵа ааскьаӡа дызхыз.
Татиана лылаԥш нарыниоит:
Абиллиард иқәыршәыз акии
Адиван илаз аҟамчи.
Аҭакәажә Таниа лахь илҳәоит:
«— Аа, ауаџьаҟгьы, ҳаҳ дахьтәоз,
Ихала акраамҭа дахьынхоз.

Абра акрицифалон аӡын
Ленски, ҳара ҳгәыла иԥсыз.
Шәааила абрахь… аа, абракәын
Ҳаҳ иуада ҭбаа, изкыз.
Абраҟа дыцәон, акаҳуа ижәуан,
Абра адҵақәа ҟаиҵауан.
Абра игәаԥхон шьыжь ашәҟә акра,
Дыҩнан ажәытәтәи ҳаҳгьы абра…
Мҽышала, иланарԥшыга,
Шьҭыхуа, иҽсаҭәашь, изхара,
Амаца дсыцасуан абра…
Анцәа џьанаҭахь иԥсы нага,
Ибаҩ, иамоу адамра,
Наӡаӡа изнауааит анра!»

Лыкәша-мыкәша, гәыбылрала,
Таниа лылаԥш нарыхьӡоит:
Урҭ хә-рымаӡам ла лтәала,
Злахь еиқәу ла лгәы ҟарҵоит,
Игәалҭоит, гәырҩа-гәырӷьарала:
Астол, злампа рԥсу иахьала,
Ашәҟәы рацәа, иеилагылоу,
Акаруаҭ, аԥенџьыраҿ игылоу.
Адәахьтәи асахьа ссирқәа,
Алашара, зынӡа иԥсыдоу,
Баирон ипатреҭ икыду,
Аҭыџь иалху астатуетка,
Зхылԥа еицарсоу, злахь еиқәу,
Анцәа иҳәара иаҿу.

Краамҭа уи ауада ҿыцӡа
Татиана иџьшьауа дыԥшуп.
Дхынҳәыроуп, иалагеит аԥшасра,
Адәахь алашьцара иаҿуп.
Абна аҭынчра нахашьшьит,
Амзагь ашьхақәа ирҵәахит.
Акыр ҵуеит, иаамҭоуп ара
Ҳныҟәаҩ лышьҭахьҟа лгьежьра.
Таниа, лгәеисра ҵәахӡауа
Ақәыԥсычҳара даҿуп,
Абар, ацара лҭахуп,
Аха даҳәоит заа уа:
Аҳҭынра ашҟа аалара, —
Ашҟәқәа дрыԥхьаларц абра.

Днаскьазго ахылаԥшҩ ԥҳәыс дыргьежь
Таниа аҩныҟа дыццакуеит.
Аха адырҩаҽны, ашьыжь,
Шаанӡа ҩаԥхьа арахь даауеит.
Ауада ҭынчаҿ днатәаны,
Лымацара еимаҭәаны,
Адунеи лхаршҭӡаҵәҟьан лара
Абра дқьызқьызуан лызхара…
Нас дрылалоит ашәҟәқәа,
Аԥхьа лгәы рызҭам усҟак,
Аха илԥыхьашәо шәҟәқәак,
Таниа илбоит уамашәақәа…
Даҿуп рыԥхьара — дрытҟәоит,
Ҽа дунеик асахьа лбоит.

Ҵоуп, иаадыруеит ҳарҭ Онегин
Аԥхьара дшаҟәыҵ зынӡа,
Аха уи пату изрықәын,
Ҷыдас ҩымҭақәак ԥхьаӡа:
«Гьааури» нас «Дон-Жуани»
Ҽа ҩбаҟа-хԥаҟа романи, —
Ари ашәышықәса иазку,
Иахьатәи ауаҩы дзакәу
Аазырԥшуа, дызлаҟоу ала:
Зхымҩаԥгашьақәа еилагоу,
Хаара зҵам, зхы бзиа избо,
Ахәыцра, агәҭыхақәа идырҟьала,
Зыхшыҩ цәымыӷрыла иҭәу,
Иҭахысуа иахьҭацәу…

Анацәхыԥ шьҭақәагь макьана
Ашәҟәы адаҟьақәа ирнуп.
Игәцаралкуеит урҭ Татиана,
Адыргақәа рышьҭа-мҭала,
Абар, иеилылкаауеит, ццакрала,
Евгени ихәыцрақәа зызцоз,
Дзықәшаҳаҭыз, игәаԥхоз
Ашәҟәы адаҟьақәарҿ илԥылон
Икарандашь-шьҭақәа: иԥсы
Рнылбаалон лара лассы...
Акы аныҵаххлоз игәы —
Наунагӡа ақьаад ианхалон,
Цҳаражәҳәара руеит, абар:
Азҵаара, ажәа кьаҿқәа, аџьар…

Абар, иеилылкаауеит шьҭа лхала,
Лыбла ихгылоит исахьа, иҵас…
Иаҳа илбоит, анцәа иџьшьарала,
Абас еснагь дызхыԥсаауаз,
Ллахьынҵа зегь ас израша:
Шанак иакәу, узыцәшәалаша,
Жәҩан ма џьеҳаным ирхылҵ?
Дмаалықьу? Дҩысҭаау? — Уизхәыц:
Дарбан? Далаҟоу ихиру?
Ма Москватәи ҿыц арԥысзар?
Чаильд Гарольд иплашь ишәызар?
Ҽа хаҿсахьак ала ддыру? —
Тәым жәарк деиԥшха, дгагаӡа,
Иитәу ак имамкәа зынӡа?!

Абри амаӡа дазнеима?
Аҭак лоума лгәы иҭашыз?
Аамҭа цоит. Илхашҭт, убама,
Лҭаацәа аҩныҟа ишылзыԥшыз.
Ҩыџьа агәылацәа иахьа убра
Иаҿуп лыӡбахә аҳәара.
— Иаԥсыхәоузеи? — ан даҿын
Аарла ацәажәара, — деиҵбын,
Таниа леиҳагь Ольга иаҳа…
Иааит шьҭа Таниа лыҿҳәара,
Аха ишԥазури сара:
Мап лҳәоит џьа ак анлаҳа,
Гәырҩа-хьаак лхатәоуп,
Лхала абнақәа дырҭоуп. —

«— Аӡә далылххьазар уи?» — «Инхада?
Дицымцаӡеит Буианов,
Мап ицәылкит, жәаҳәарада,
Лгара иашьҭаз Петушков.
Пихтин, аруаҩгьы, даҳҭан,
Иаҩысҭаарақәа митәӡан,
Сгәыӷуан: диццаргьы ҟалап,
Аха иаҿалыршәӡеит мап». —
«— Ара шәзыдтәалои нас шәара?
Шәца Москваҟа, шәаанеи-ҩеи,
Хаҵа ицоит уа иахьеи-уахеи».
«— Иааг амал, уи азхара?!»
«— Ишәымоу аӡынра ишәызхоит,
Ишәзымхо шәсырԥсахыр ҟалоит».

Аҭакәажә ажәабжь илаҳаз,
Ишьҭылхт иаразнакала гәахәас.
Илыхәшьадуеит лара нас
Аӡынраз Москваҟа ицарцаз.
Ари ларҳәауеит Татиана.
Абар, дахьақәшәауа ашана:
Идлырбароуп шьҭа лара,
Ак заҭәазымшьо жәлара,
Ақыҭа ԥҳәызба лсахьа баша,
Лажәа, леилаҳәашьа… игәиану,
Москва, — уажә анеира ахьлыду,
Аҽырбацәа зхыччалаша!..
Дшәаӡыӡоит! Еиӷьылшьоит лара
Абраҟа, ацәҳәыраҿ, анхара.

Дацгылт ашьыжьтәи ашәахәа,
Адәқәа рахь дцауеит лара.
Игәалҭоит, лыбла рызгәыкуа,
Даҿуп гъаныла аҳәара:
«Бзиала, адәеиужьқәа, иԥшу,
Ашьхақәа, са сгәы иҭашу,
Бзиала, абнақәа сзышьцылоу!
Ажәҩан иаҵәа исхагылоу!
Бзиала, аԥсабара гәырӷьахә!
Сҭыԥ-ԥшьа ҭынчқәа, шәыцныхәрас,
Ҽа дунеик аацәырҵышт нас.
Бзиала, схақәиҭра бзиахә!
…Сызцои, сызхыццакуа закәи?
Слахьынҵа исызнархиари?

Лныҟәарақәа иаҳа иҭбаахоит
Уажәшьҭа аӡыхь, мамзаргьы ахәы,
Илызгәамҭаӡо ирытҟәоит
Анкьа аасҭа уи лгәы.
Ажәытәтәи лҩызцәа реиԥш, дгәыкуа,
Дзышьцылоу лыбнақәа, лыхәқәа
Рацәажәара бзиа илбоит…
Ус, аԥхынра мҩасны ицоит,
Иаауеит ихьӡырку ҭагалан.
Есааира аҩеижьхара иаҿуп,
Ԥсаҭатәны аԥсабара ԥшуп…
Ус, аҩада аԥша ҩхалан,
Иархәашьт ажәҩан алакҭа,
Абар, аӡынрагь уажәшьҭа!..

Асы каҳаит. Аџьқәа рымахә
Ашәыб рықәуп иԥшӡаӡа.
Иеиԥшуп ауарҳал ԥшқа бзиахә
Ахәқәа, адәеиужьқәа зынӡа.
Асы зҿаҳаз аӡы, аԥаҩ
Ицеит, иҟәашӡа, инеимаҩ,
Ицырцырт аҵаагь нас…
Ухнахуеит аурыс ӡынра аҵас…
Аха даԥылом гәырӷьарала
Татиана аӡын. Лызхара
Аҳауа лаӡарым лара,
Илыӡәӡәашам аԥхьатәи ас ала
Лӡамҩа, лыжәҩақәа, лгәыԥҳәы:
Иацәшәоит аӡынра мҩа лгәы.

Имҩасхьан знык рцара аҿҳәара,
Аҩбатәигь, абар, инҵәоит,
Ирхашҭхьоу ҽуардынк абра
Илас-ҩасуа иаадырӷәӷәоит…
Даҽа х-ҽуардынк, ихыбу,
Ирықәырҵоит рыҩнара иҩныху:
Афатә рхиагақәа, аҟәардәқәа,
Ашәындыҟәра, аҭәа гәабанқәа,
Ашаш, арбаӷьқәа зҭаку,
Аҟәџьал хәыҷқәа, алагьанқәа,
Зыхкы уҭаху амаҭәарқәа…
Ус, уа аиԥырҵра иазку,
Аҳәса рҵәуара ӷәӷәахоит…
Жәаа ҽабаақәак ааргоит.

Урҭ зегь аарлаҳәа иҵаркит,
Шьыжьхьа дырхиеит амаҵуцәа,
Аҽуардынқәа зегь дырҭәит,
Игәамҵуеит аҳәса, аҽкацацәа.
Иеишьҭанеиуа аҽқәа зго,
Иҽабаа дақәтәоит иҽырхио.
Аҳҭны уаа агәашә аҟны еизоит,
Раҳцәа рааира рҽаздырхиоит…
Рҽуардынқәа ирықәтәоит ус,
Абар, агәашә иҭыҵны ицоит…
«Бзиала, сҭыԥ ԥшьақәа, шәынхоит!
Бзиала — саамҭа ахьысхыс!
Шьҭа шәанбазбои?» — еимаҭәо,
Таниа дҵәуеит дахьҭатәо...

Ҳҵарадырра ду аҳәаа
Ԥхьаҟа даара ианазҳалакь,
(Аҟәышцәа изларҳасабхьоу заа,
Даҽа хәышә шықәса аныҵлакь)
Убасҟан, иҟалап, ҳа ҳҿы,
Иԥсаххар ҳамҩақәа рхаҿы:
Ихҟьахап усҟан Урыстәыла
Амҩа ҭбаа-ҭыцә дуқәа рыла,
Аихатәы цҳақәа рацәаны,
Ҳӡиасқәа ирыхьӡаны…
Насҭхагь ашьхақәа наскьап, —
Амҩа цап, анышә ҵжааны,
Станциацыԥхьаӡагь адунеи
Иабап акрыфарҭа мазеи.

Уажә ҳа ҳҿы амҩақәа ԥхасҭоуп,
Иаҿуп ҳацҳақәа абаара,
Астанциаҿ аӡқәа рацәоуп,
Минуҭк удырцәашам џьара.
Крыфарҭак уаниом зынӡа,
Уаниаӡаргьы, изаҵәӡа
Апреискурант ахала иубоит,
Цасҳәа уҿы аӡы аанагоит…
Усҟан, ҳқыҭа жьицәагь ирлас,
Рымцаҿ иагу еиқәдыршәоит,
Урыс жьаҳәала идыршшоит
Европатәи аҽыуардын лас —
Ирныҳәоит аурыс мҩақәа нас уа, —
Аҽыуардын зырҭагәҭасуа!..

Аха аӡын ҽыуардынла
Еиҳа аныҟәара мариоуп.
Амҩа аҩызоуп ажәеинраала,
Ашәа мариа злыҵ: ихиоуп!..
Аҽкацацәа ааԥсалашам,
Х-ҽык зҵаҳәоугьы еиҵахашам,
Ишьҭхысаа ахҿа аиԥш ицоит,
Верск ухьаԥшаанӡа иҟарҵоит…
Аха, аарла, гәаҟрыла акәын
Лариана дзықәтәаз шҳәазоз,
Инылымкылт ақьыра згоз,
Лыҽқәа рыла амҩа дықәын…
Таниа агәҿыӷь дагоит, дааԥсоит:
Бжьымш дуӡӡа амҩа ирцәагоит…

Шьҭа иааигәоуп. Ишкәакәоу хаҳәла
Иеилаҳәоу Москва ҽырбоит.
Ауахәама хҩеижьқәа џьарла
Иеилаарцыруа илашоит.
Ах, сышԥагылаз, сгачамкуа,
Ауахәамақәа, асаркьалқәа,
Абаҳча, ахан лашақәа рсахьа,
Зны ианаацәырҵ са сҿаԥхьа!
Шаҟантә, сара слахьынҵамҩа
Санеикәнаршауаз хара,
Москва, сузхәыцхьазыз сара!
Москва… аурыс абри ажәа
Шаҟа хәыцра изеизнагоузеи!
Шаҟа ҭоурых ианаҳәоузеи!

Абар, аџьра аҽалахала,
Пиотр ибаа. Аҽыҭнагон
Ааигәа иауз ахьӡ-аԥшала.
Дыԥшын уа баша Напалеон
Игәыӷра мцураша иԥыларц,
Иаԥхьа Москва шьамхнышгыларц,
Кремль ацаԥхақәа иркны.
Аха, мап, ахы ларҟәны
С-Москва иԥымлаӡеит уи тәҵас,
Ныҳәам, ааиҩы иԥнагалаз,
Былрамцабызхеит уи уаҟа иԥылаз
Ақәылаҩ мӡышәа, иццакӡаз…
Абраантә дазыԥшуан иара
Рцәашьа змамыз абылра…

Бзиала, ахьӡ-ԥша ԥагьа каҳа
Шаҳаҭс иамоу Пиотр ибаа,
Аҽқәа казцо унымхан уаҳа!
Ицәырҵуеит ашьаҟа еикәаӷӷа…
Абар, рҽуардынқәа анылоит
Твертәи амҩа ду; ирԥылоит:
Алашарбагқәа, аҳәса, аҩнқәа,
Тәашьа ззымдыруа ахәыҷқәа,
Абаҳча, ауҭра, аберҭыԥқәа,
Аҭуџьарцәа, аҩн хәыҷқәа,
Аказакцәа, абаақәа,
Аԥҭека, амодатә магазинқәа,
Агәашәаҿ — алымқәа, аԥсаа —
Аџьарқәа ирықәтәаз ихьыԥсаа.

Абарҭқәа ишҭырҟьо рыблахаҵ
Даҽа сааҭқәак рымҩа иахылт.
Харитониа азааигәа нас
Кҿаҵәирҭакаҿ иаангылт.
Ԥшьышықәса раахыс ичмазаҩу,
Иргәаҟуа иамоу аимҳәа ду
Аҭакәажә лышҟа инеит дара.
Ашә рзааиртит убра
Акалмык, абла саркьа змаз,
Иқлаԥадқәа инапы иаркны…
Аҩналарҭаҿ, иџьшьаны,
Аҳкәажә ҿылҭуеит, урҭ збаз…
Аҭакәажәцәа еибарҵәут абра,
Иргом реиниара агәра.

«Аҳкәажә, mon ange!»— «Pachette!»
«— Алина!» —
Шәаара иазхәыцуадаз! Иҵӡои!
Акыр шәынхомашь, сыхазына?!
Шәтәа, заҟа уамашәа шәызбои!
Роману џьысшьоит зегь макьана». —
«— Ари сыԥҳа лоуп, Татиана!» —
«Ах, Таниа! Сара сахь бааскьа,
Зегь ԥхыӡушәа збоит иахьа…
Дыбхашҭу, аҳкәажә, Грандисон?»
«— Грандисон ба? Грандисону…
Ааи, ааи!.. аха иахьа дабану?»
«— Ицаз аныҳәаҽны сибон,
Симон иҿ иалихит уи ҭыԥс,
Дизааигеит уажә иҷкәын ԥҳәыс.

Егьи… аха еибаҳҳәап, нас
Иахьынӡаҳҭаху, ҳазхара…
Ҳауацәа зегь Таниа дшааз
Уаҵәы идҳарбап, аха сара
Сызшәыцлом, скаԥсахьеит убас…
Амҩа шәарааԥсеит зынӡас,
Ҳаԥсы еицеиҭаҳкып, шәаала…
Еҳ, сахәаҽуеит цәгьала…
Агәаҟра акәым, ихаҵа,
Са сзы агәырӷьарагь хьанҭоуп,
Сгәабзиара аҵыхәа ԥҵәоуп,
Сажәымҭа ашахеит зынӡа». —
Абас шылҳәо дааԥсаӡоит,
Дҵәыуа, ахәыз-хәыз деимҳәоит…

Ачымазаҩ лажәа ҟәанда
Татиана илгәаԥхоит мыцхәы.
Аха, еиӷьызшьоз зхатә уада
Илԥыло ахәауам лгәы:
Абырфын ԥарда авара, ашәшьыраҿ,
Дзыцәаӡом иҿыцу лиараҿ,
Зегь зырҿыхауа шьыжьы
Уа асаркьал дуқәа рыбжьы
Уи ддыргылауеит шьыжьӡа;
Нас аԥенџьыраҿ дыԥшуп,
Абар, ацәылашара иаҿуп,
Аха лыдәқәа лбом зынӡа;
Итәыму дрыхәаԥшуеит лара:
Аҽыҭра, аанда, акҿаҩра...

Абар, ауа-аҭынхацәа
Есааира Таниа дыддырбоит.
Андуцәа, абдуцәа, агәыцхәцәа —
Аӡәаӡәала ирыхьӡоит.
Харантә ирҭааз аҭахцәа
Иахьнеилакгьы игәырӷьаҵәа
Ирԥылоит чеиџьыкала, нас:
«Таниа ишԥалызҳаи абас!
Са самишь дӡаазхыз лара,
Са сами ажәҩанахь дызҟьоз!
Са сами ллымҳақәа зырххоз!
Ахаа-мыхаагь лызхара…»
Ирҳәоит андуцәа еиқәшәаны:
«Ишԥацои аамҭа ԥырны!»

Ишыҟац иҟоуп урҭ макьана
Ажәытәра дара рзыҳәа иԥшьоуп:
Абар аҳкәажә ԥҳәыс Елена
Лхылԥа кас шылхац илхоуп.
Лукериа Львовна лсақә ҟалҵоит,
Лиубов Петровна лымц лҳәоит,
Иван Петрович длыгуп ус,
Семион Петрович дкуп дышкыц,
Пелагьиа, аҳкәажәгьы, убас,
Дицыршәом Фимуш захьӡыз,
Лхаҵагь, аклуб иазгәыщьыз,
Длымоуп, имыԥсахт иҵас,
Дҭынчуп, иаҳаӡом иара,
Ифоит ауп ҩыџьа рызхара…

Урҭ рыԥҳацәа, еихьымӡа-еиԥымӡа
Таниа илылаҵәауеит нас.
Лхы иҩаркны лшьапаҟынӡа
Дгәарҭауеит Москваа ирыхшаз.
Дырбоит акалашәа лара:
Қыҭоушәа изтәу лыԥшра,
Амыцхә дцәышшәа, дҵаӷашәа,
Аха акыргьы дыԥшӡашәа!
Лассы Таниа дыргәаԥхоит,
Рышҟа илыԥхьалоит сасра,
Дгәыдыркылалоит дара,
Модала лыхцәы дырхиоит,
Рымаӡақәа рацәаны
Иларҳәалоит, лыгәра ганы.

Рхатә еихьӡарақәа, рықәҿиара,
Рыгәҭыха, ргәыӷрақәа, ргәыкра
Ирылацәажәауеит есааира,
Амцқәагь цәырго ана-ара.
Илыҳәауеит Татианагь нас,
Ргәаартрақәа рыцныхәрас
Лымаӡақәа лҳәарц лара.
Дыҟоуп усҟан ҽаџьара…
Таниа илаҩылгоит зынӡа
Лҩызцәа иларҳәауа, изҿу,
Лыгәҭыхақәа, лгәы иҭашу,
Иԥшьоу ак аиԥшҵәҟьа иԥхьаӡа
Иҵәахны илымоуп, илҳәаӡом,
Аӡбахә уаҩԥсы иаҳаӡом…

Татиана азыӡрыҩра лҭахуп
Ауаа рцәажәарақәа, рдырра,
Аха асасааирҭаҿ иаҿуп
Иасымшааира абарбарра.
Ак иаԥсоу ак уаҳаӡом,
Уаҩҵас амцҵәҟьагь рызҳәаӡом,
Ражәа ҩанҭхьқәа, ихьӡырку,
Уҳәан-сҳәанқәа ирызку,
Ҟәышрак рыларшәым џьара,
Машәыршақә, ҟьалашақә зынӡа.
Рыхшыҩ шаҟәоуп, ихьанҭаӡа,
Угәы арцыхцыхуам ак абра,
Гаӡажәакгьы, иугәаԥхо,
Иеиҿкаа ирызцәыргом иузынхо…

Архьыв аус азызуа аҿар
Иаҿуп Таниа лыҭҵаара,
Дызлаҟоу ргәаԥхацәом, абар,
Иеимаркуеит уаҟа лырџьара…
Аха лафҳәаҩык мыцхәы
Татиана дахәауеит игәы,
Абар, ашәаҿ дылзыԥшуп,
Елегиак ла лзы даҿуп…
Дахьыҟаз лан лаҳәшьа лыҩны,
Днеиуеит Виаземски сасра,
Таниа длылаҵәоит иара;
Лыгажәык, уа уи баны,
Ипарик ирҽеит, абар,
Иҭахуп уи лыхьӡ иаҳар…

Еихсыӷьра ахьлықәым
Мельпомена,Абжь илхылҵуа
Зегь ззеиԥшу ахьажьо;
Анапеинҟьабжь змаҳауа
Талиа лылацәа ахьҭаауа;
Терԥсихора, уажә лхала
Аҿар дахьырбо гәаԥхарала, —
(Ԥасагь ус акәын зынӡас:
Шәаргьы саргьы ҳанахьӡаз)
Таниа илыхәаԥшуам зынӡа
Аҳәса шьыццәа, аԥхьа итәаз,
Арԥарцәагь рланарԥшыга —
Лара илықәыркуам икылкаа.

Днаргоит Аизара Хан ашҟа,
Еилашыкьроуп, ҭшәароуп уа,
Амузыкабжь гоит ирҩашха,
Икәашоит ҩыџь-ҩыџьала, иԥыруа;
Аҽырбацәа иблахкыгоу,
Енагь змаҭәа-ҩыҭәа нагоу,
Иазхьуа хаҵацара, аҩнра:
Ушьара уқәырҟьоит абра!
Араҟа иеицырдыруа афрантцәа
Иаҵаҽырбоит ржилет,
Икылыԥшуеит рлорнет;
Иаҭаалоит агусарцәа
Иаархаҵәҟьан иҽырбарц,
Аҳәса хәыҷқәа хых ицарц.

Аҵх ҽырбоит еҵәа рацәала,
Москва аԥшӡацәа жәпаҩӡоуп.
Аха ажәҩан зыршанхала
Раасҭа амза лашаӡоуп.
Зыӡбахә сымоу уажә абраҟа
Слира бжьала исмыргәаҟуа,
Ҳәсеи ҭыԥҳацәеи рыгәҭаны
Дрылыҷҷаауеит дымзаны,
Нцәахшаҵас ауп иласӡа
Ишықәсуа адгьыл лшьапқәа,
Ихышхыҵәоит лгәыԥҳәқәа!
Лылаԥш шԥагәырҩо ихааӡа!..
Аха иазхап, уаҟәыҵ уажәшьҭа,
Уҳәатәы уҳәахьеит, ирҿыцтәу иеиҭа?!

Ачара, адәыԥсшәа, аилаҭырра…
Авальс, мазурка иеилашуп,
Хаз, лан лаҳәшьцәа рыбжьара,
Татиана лҽыԥхьак дыԥшуп.
Уи лыблақәа акы рбаӡом,
Араатәи аизара лзыхгом,
Дгәаҟуеит… лхәыцрақәа абра
Дыргоит лыдәқәа рахь хара:
Рынхарҭа рыцҳақәа ахьыԥшу,
Аҭынчра иахьауа аҳра,
Лӡыхь иахьақәым ҭабара,
Лроманқәа рахь, лгәы иҭашу,
Аҭәаҵла ашәшьырахь, ихараз,
Евгени раԥхьа дахьлыниаз.

Абас уи лхәыцрақәа харан,
Илбаӡом, ауаа, абал…
Усҟан лыхәаԥшра даҿӡан
Иеицырдыруа аинрал…
Лан лаҳәшьцәа ааилацәҟәысит,
Машьхәылҵлагь илыгәҭасит,
Иларҳәауеит хаз-хазы:
«— Быԥшы, бармарахь, бласы!»
«— Сармарахь? Иззы? Изакәи?»
«— Изакәу иалабхи! Быԥшы…
Абнахь, иахьгылоу иеилаҽы…
Аруаа раԥхьаҵәҟьа… уажә уи
Деиҭаҵт абан, ганхашәа игылаз!» —
«— Дарбан? Ани аинрал ҟәаз?»

Илыдаҳныҳәалап ҳара
С-Татиана лиааира. Шьҭарнахыс
Иҳархап ҳамҩа ҽаџьара —
Даҳхаҳмыршҭырц азын ҳазҿыз.
Абраҟа ҩажәакгьы сыхәҭоуп:
Зыӡбахә шәасҳәо сҩыза иоуп.
Иаасырԥшуеит дызлаҟоу цқьа,
Иныҳә сџьабаа хьанҭа иахьа
Аепос иеиҳабу амуза!
Исзыркыз сара алабашьа,
Сумышьҭын сахьымҩахҟьаша!..
Иазхоит, исшәеит ауал дуӡӡа —
Аклассицизм аҵас нагӡоуп,
Ихьшәазаргь, аԥхьажәа ҟаҵоуп!

Алицеи абаҳчақәарҿ сдунеи
Шәарҭа азымдыруа ианышәҭуаз,
Саниԥхьоз гәаҳәала Апулеи,
Цицерон данысымкуаз зынӡас,
Аԥшаҳәеиужь, амаӡа зыхшоз,
Аҟыз рыбжь ааԥын иахьгоз,
Аӡ хықәқәарҿ раԥхьаӡа сара
Амуза сҭаауан сасра.
Сыстудент кәымра, иаразнакала,
Илашеит зегь рыла нас:
Амуза ҩналеит цәқәырԥаҵас,
Ирзышәаҳәеит гәыбылрыла
Схәыҷра, ажәытәра, ахьӡ-аԥша,
Аԥхыӡқәа, сгәы амаӡа иахша.

Зегь аԥылт агәахәа рҽаҭа,
Ақәҿиара иҳазнауан ҭахра.
Державин аҭаҳмада, ҳгәаҭа,
Иԥсымҭаз дҳақәныҳәеит ҳара.

Иансыдыскыла уи абас,
Иеицҿак исзыркуаз арҽхәара,
Сдәықәнагалт, сагеит сымҵарс,
Смуза сыма снеит сара:
Ачараҿ, аицлабра иахьаҿыз,
Ҵхагәанынӡа ауаа ахьыԥшыз,
Агәырӷьа иахьақәмыз иеиқәтәара,
Аҳамҭа нанагон иара.
Игәырӷьон уа, Вакханка илеиԥшны,
Ишәаҳәон аишәа иахьахатәаз,
Аҿар, усҟан иара иахьӡаз,
Иахьынҳалон, инеибеиԥшны,
Смуза-хыҭҟьа, сызхара
Сҩызцәарҿ салаҽхәон сара.

Аха, урҭқәа зегь сырԥырҵны
Сыбналт хара… исышьҭан ус,
Заҟантә смуза, амҩа сықәны,
Ҿымҭ анеира сахьаҿыз,
Сгәы арҿыхоз шана ажәала —
Кавказтәи ашьхақәа ҳарҿала,
Ҽыла, амза ахьаҳхаҷҷоз,
Ленора лакәушәа ҳанцоз!
Таврида ахықә ашҟа лара,
Заҟантә уахынла иаҳбаларц,
Дсыԥхьооз, аисыбжь саҳаларц, —
Иахьылуа Нереида аҳра, —
Ацәқәырԥақәа ишәаҳәо
Адунеи аԥызҵаз дахьдырҽхәо.

Аҳҭнықалақь, зегь ахьҽырбо,
Агәырӷьа-аччарақәа ныжь,
Молдавиа ацәҳәыраҟны, игәырҩо,
Убраҟа, зқьалақәа еилышь
Иҩназ ирҭаауан сасра,
Убра дыбнакит лара…
Анцәа ражәа лхашҭит нас,
Бызшәас ишьҭылхит дызлашәаз —
Измымҵәоз адәқәа ргәыбылра.
Аха зегь еиҭасит нас,
Абар, са сбаҳчаҟны дахьааз,
Дқыҭа ӡӷабхеит уажә лара:
Гәырҩак лыблақәа ирхуп,
Францыз шәҟәык деилаҳан илкуп...

Смуза ԥҳәызба раԥхьаӡа акәны
Инагоу реизарахь даазгоит.
Асакарашәҭ деиԥшха, длакәны
Дызбоит, хыбаарак сагоит.
Иеилагылоу аристократцәа,
Ар рыфрантцәа, адипломатцәа,
Аҳәса ԥагьацәа дрыбжьоуп,
Абар, аа, рыгәҭаҵәҟьа дтәоуп.
Илбоит, дырзыҟоуп гәаԥхарала
Аҳәса ара иршәу ирыҟәну…
Ирҳәо ажәа, ргәы иҭашу,
Асасцәа, иаауа иеишьҭала,
Ахацәагь, аҳәса ааҭкааны,
Ирыкәша игылоу ижәпаҩны.

Илгәаԥхоит инагоу ражәа,
Иахьа абра изқәу ҳаҭыр.
Рԥагьара, рцәаҩа хьшәашәа,
Зықәра, зчын еиԥшым акыр.
Аха дарбан урҭ рыгәҭа,
Ҿымҭ иԥшу, иеиқәу злакҭа?
Тәымшәа иршьауа даргьы?..
Иҿаԥхьа ииасуа зегьы
Гәыԥҵәагоушәа избо абра,
Злакҭа асплин аӡбахә аҳәо?
Насгьы ара даазгеишь шәымҳәо?
Дызусҭа? Евгени иоума иара?
Иара иакәхарышь? Аиеи!
— Ҳашҟа уи дхынҳәижьҭеи иҵуеи?

Дшыҟац дыҟоу ма деиқәтәоу?
Дызҿыц даҿума уи ҩаԥхьа?
Нас дышԥахынҳәи шәымҳәо?
Даҳзаазгазеи арахь иахьа?
Динаурума: Мельмот,
Акосмополит, ма апатриот,
Гарольд, Квакер, агьангьаша?
Ҽа сабрадак иҿоу, ҳазжьаша?
Мамзаргь, уи дҟалоу уаҩҵас?
Ҳа ҳаиԥш, ишыҟоу аиԥш жәлара?
Абар уи иабжьызго сара:
Уацрыҵ амода, заамҭа цаз,
Адунеи иазааугахьоу азхоит…
— Дыжәдыруоу? «Ааи», «мап» ҳәа гоит.

Избан абас аиԥш гәыбылрада
Шәзаҿу уи ауаҩ ирџьара?
Иахҟьозар акәхап, ааԥсарада
Зегь ҳажәа ахьрылаҳҵо ҳара?
Ақәыԥшцәа, иџьбароу зҟазшьа,
Ма иахьа зых беиа изшьа,
Хьымӡӷыс ирбауа ма ччархәс,
Аӡәгьы дзамшаҭои зынӡас?
Издыруада, иҳаҳауа
Иҟалаз ак еиԥш иаҳшьоу?
Шәарҭас абзамыҟәра ҳбоу?
Адуқәа рдуура ҳахьыԥшуа,
Аамҭа бжьаратәла агара,
Абри аума ҳамыч зықәхара?

Насыԥла дшоуп зҿара ҿара агмыз,
Насыԥла дшоуп ианшәыша ишәыз,
Аԥсҭазаара аҵааԥс иацыз
Иамырлаҳәыз, зразҟы иакыз.
Узырҟьало аԥхыӡқәа рымҩа ианымыз,
Ахархь уаа рдунеи зыцәтәыммыз,
Ифрантыз, — ҩеижәа данырҭаз,
Ҩажәижәабарз насыԥла ичаз,
Ҩынҩажәижәаба данҭала
Рҵыхәа ԥызҵәа зуалқәа, збаџьқәа;
Ахьӡ-аԥша, аԥара, ачынқәа
Изауз иеишьҭала-еишьҭала,
Иеицҿакны иззырҳәауа абас:
N.N. дуаҩ бзиаӡоуп зынӡас!

Аха иаҳнаҭауеит агәала
Ҳҿара башан ҳәа аҳәара,
Иҳаԥсахуан ҳәа зегь рыла,
Ҳаржьон ҳәа ақәыӡбра, арџьара.
Агәаҳәарақәа, зны ҳзытҟәоз,
Агәыӷрақәа, ԥхьа ҳазгоз,
Илеиуаз бӷьушәа ибааны,
Зыҿҳәара аамҭа ааны…
Угәы ԥнаҵәоит еснагь уара
Аишәаҿ афатә-ажәтә, ачыс…
Аԥсҭазаара агәҭакыс
Аԥхьаӡара; убас жәлара —
Зҵас, зышьцылара уҭахӡам
Рыланеира, угәы зыхӡам…

Абас даныҟала ӡбатәыс,
Ицәгьан ачҳара (агәара жәга),
Заҟа изырҳәеи уи нахыс:
Цасҳәа иршаз анашԥа,
Изхымыԥшыло улакҭа,
Ауаа ирылоу аҿаасҭа;
С-Демон диеиԥшыртәуан уи цәгьа…
Онегин (ҳилагап ҩаԥхьа),
Ленски данишь инаркны,
Акы ихы назымк џьара
Шықәс ҩажәифба рҟынӡа иара
Ус-ҳәыс имамкәа, игәаӷьны
Ԥҳәыс даамга, маҵыкгьы муа
Ддәықәын, аамҭа гауа…

Агәырҩа ихаԥеит, ихымҵуа,
Аҭыԥ ԥсахрақәа игәаԥхоит,
(Ари аҵас, иуцрымҵуа,
Шьоук рзы илахьынҵахоит)
Инижьт ақыҭа, дахьахыз,
Адәқәа, абнақәа, иԥшыз,
Ашьа икеиҭәаз рхьырша
Иахьиԥылоз иасымша...
Дныҟәауан хықәкык ҟамҵа,
Игәхьаа дашьҭан артәара.
Ус, иныҟәарагь убра
Зегь реиԥш игәы ақәҿыӷьит зынӡа.
…Чацки иеиԥш, ӷбала ихынҳә иааз,
Абал даниоит, уи — дызлашәаз!..

Инаскьа-ааскьеит игылаз,
Маӡажәак ахьӡауеит азал…
Аԥшәмаԥҳәыс лышҟа хықәкыла
Ԥҳәыск дааиуеит, длыцуп аинрал.
Уи аццакра лнубааломызт,
Дыхьшәашәамызт, мыцхә лҳәомызт,
Лыбла кылцақәа кам-камуа,
Сырбаланда ҳәа иԥшуам уа…
Дызлаҟам лҽалалтәуам џьара,
Гәамҵра аныԥшуам лхы-лҿы,
Ак ахырҟьамызт уи лҿы.
Ииашан далаҟан лара
Du comme il faut (Шишков, саҭамыз,
Иубоит аиҭагара шамуз!).

Аҳәса неины аԥсшәа ларҳәон,
Аҭакәажәцәа лыхәаччон лара,
Ахацәа ԥшьаала илымҵахырхәон,
Рылаԥш лаҩмыжьуа џьара.
Аӡӷабцәа уи лаԥхьа, ԥшьаала,
Ииасуан ҳаҭырбарала,
Иԥынҵа, ижәҩақәа дырҩах.
Аинрал иҽҭигон… Исҳәап иеҭах
Ла дыссируп ҳәа мыцхәы
Аӡәгьы иҳәомызт, аха, абар,
Илыдубалом ахабар
Лондонтәи амода зку,
Рбызшәала иазгәаҳҭозар, иаҳҳәап:
Иахьӡуп: vulgar (Иамуит, мап! —

Абри ажәа са сыԥс ацуп,
Аха исзеиҭагом иара,
Ҳа ҳҿы макьаназыҳәа иҿыцуп,
Иҟалап икьаҿхаргь аҿҳәара,
Ишԥабзиаз аепиграммаз…)
Аԥҳәыс лахь сиасып, саҭамыз:
Акәа дҭаршәӡан агәыкра.
Астол аҿ длыватәан лара
Нина Воронскаиа, иссиру, —
Нева аԥшаҳәа а-Клеопатра,
Иаҭахыҵәҟьоуп ақәшаҳаҭра:
Нина лыԥшӡа хьшәашәа, идыру,
Ауаа зыршанхо мбатәӡа
Лгәыла дшамҵәахуаз зынӡа!..

Евгени дхәыцуеит: «Лара лоума?
Лхы аахҵәа… аха схы стәым…
Ақыҭа цәҳәырахьтә! Иҟалоума?!»
Илорнет, ҭацәыха зқәым,
Иаҿуп лара лахь арԥшра.
Лсахьа изцәырнагоит иара
Ихашҭхьаз дыргақәак хәашьӡа…
«— Аҭауад! зберет ҟаԥшьӡа
Абна, Испаниатәи ахаҭарнак
Дудыруоу иацәажәо аԥҳәыс?» —
Онегин дгәаҭо џьашьахәыс:
«— Аҳа! Игомызт ухабар уа,
Дусырдырп, ара уԥшыз…»
«— Дарбан соумҳәои?» — «Сыԥҳәыс».

«— Ԥҳәыс дааугоу! Исмаҳацт макьана!
Иҵуазеи?» «— Ҩышықәса ирҭоуп»; —
«— Илыжәлои?» «— Ларина». — «— Татиана!» —
«— Шәабеибадыри?». «— Ргәыла соуп». —
«— Уаала лассы…». Иеишьҭагыла,
Аҭауад иҩыза — лгәыла,
Иԥҳәыс лахь днеигауеит абра,
Аҳкәажә диҿаԥшуеит иара…
Лгәы хыҭхыҭзааит мыцхәӡа,
Машәырны аиниара дзыниаз
Уамашәаҵәҟьа уаҟа илбаз,
Аха лҽылымԥсахт зынӡа:
Анкьа илымаз аҟазшьала
Иааиз диеихырхәауеит ԥшьаала…

Заҵа дыҭрыс, иаразнакала,
Дымцәышхара, дымҟаԥшьхара:
Лыџьымшьгьы мҵысит машәырла,
Лқьышәқәагь аамқәацеит џьара.
Дылзыԥшын уи, гәцаракрала,
Иагьа иундазгьы акала
Татиана ԥасатәи дибом…
Длацәажәарц иӡбит… иауӡом;
Нас лара лхаҭа дҵаауеит,
Ара дааижьҭеи заҟа ҵуа,
Рқыҭахьтә акәу дахьаауа;
Дааԥса лхаҭа диҿаԥшуеит…
Ддәықәлоит… ацара даҿуп,
Онегин дшанханы дыԥшуп…

Ари Татиана лакәну? Ихала
Абаҳчараҿ дзыдгылаз зны?
Ҳроман анаҳкуаз аламҭала,
Ақыҭа кҿаха агәҭаны,
Ахшыҩ рҵагақәа зеиҳәоз,
Иҟәыӷоу абжьгара зиҭоз,
Зышәҟәы имоу иҵәахны,
Лгәы иҭаз зныԥшыз иаартӡаны,
Зцәанырра зымҵәахыз маӡа,
Аӡӷаб лакәу… ԥхыӡу ари?
Аӡӷаб, зны зыгәхьаагь уи
Акала уаҳа имкыз зынӡа…
Убри лоума иԥыла абас,
Уссгьы длымамшәа зынӡас?!

Абал ааныжьны, имацара,
Гәхьаак има иҩныҟа дцоит.
Агәырҩеи агәырӷьа хаареи
Дрылазгало ԥхыӡк ибоит.
Дҿыхоит… изааргоит ашәҟәы,
N аҭауад уа мыцхәы
Диҳәо ааԥхьара ҟаиҵоит.
«— О, анцәа! Ла лахь ауп, сцоит!»
Аҭак иҩит, ҳаҭырбарала…
Ихьи? Ижәызҵазеи амца,
Игәы хьшәашәа-аашьагә аҵа
Изакәызеи абас иҭала?
Гәалоу? Башоу? Ма аҿара
Иатәу бзиабароу иара?

Исааҭқәа иԥхьаӡоит еиҭа
Евгени, аха амш хәлаӡом…
Ус жәаба ҟалеит уажәшьҭа:
Дыԥрит — иҽуардын уахьӡом…
…Абарҵа днадыххылт, ццакрала,
Дныҩналт… Татиана дтәоуп лхала,
Аминуҭқәа цоит ишьҭхыс,
Аҩыџьагь уа еидтәалоуп ус.
Онегин изҳәаӡом ажәак,
Дазыманшәаламкәа дҟалоит.
Илҳәо аарла аҭак ҟаиҵоит…
Хәыцрак дамоуп уи дыргәаҟ,
Дкылкаа лыхәаԥшра даҿуп,
Лара ԥшьаала ус дыԥшуп.

Иеиԥиҟьоит иҩналарала
Лхаҵа, игәахәуам tête-à-tête,
Нас, Онегин днаидтәала,
Рлафқәа игәалашәт, ицахьаз,
Урҭ еибарччоит. Уахь иҩналоит
Асасцәа зегь, аԥсы ахалоит
Ражәа, ҵәылеибахра згым,
Реимак, аҽырбара иатәым,
Аԥшәмаԥҳәысгьы илгәаԥхоит;
Нас, убарҭқәа рыцныхәрас,
Еиҳа ԥызҟауаз, хра злаз,
Зажәрак аҵамҵакәа игоит…
Ргәы иҭоу анырымӡо абас,
Игәахәоу цәажәаран ишьаз!

Ирацәан араҟа инагаз
Ақалақь уаа, акыр злоу,
Захьынџьара еснагь инаԥхьаз,
Убас алыгцәагьы назлоу...
Аҳәса убон, зықәра цахьаз,
Злакҭа акыр ицәгьахахьаз,
Ӡӷабцәакгьы урынион ара,
Лахҿыхрак амамыз зхаҿра.
Убас хаҭарнаккгьы дубон,
Аҳәынҭқарратә жәабжьқәа зҳәоз,
Лыгажәыкгьы, ашла иагоз,
Ажәытә лаф жәытә гьамала иҳәон:
Дацклаԥшӡауа, ишәа-изаны…
Иахьа иухнарччауеит, ҵаны.

Аепиграммақәа ирызгагаз,
Уаҩ ҟасак дубон абра,
Дрызгәаан уи: ачаи ахьыхааз,
Ахаҵабжь, аҳәса ргаӡара,
Ароман, зыӡбахә иаҿыз,
Авензель, аиҳәшьцәа иддыркыз,
Аибашьра аӡбахә, ас иауз,
Ажурналқәа рымц, иԥҳәыс…

Абар, Проласов, хәымгарала
Зыӡбахә ахара игахьоу,
St.-Priest, укарандашьқәа рыла,
Альбомқәа зегь зҵәаӷәахьоу.
Ҽаӡәых, аа, ашәаҿ, ажурнал
Даагәылшәазшәа — иазшоу абал —
Маалықьҵас аҵәаԥшь иҿшьуп,
Ҿымҭӡо, дкалаӡа дыԥшуп.
Ныҟәаҩыкгьы, ибжьанагалаз,
Знамыс цаӡахьоу; ишәу,
Иԥшышьа, игылашьа — иӡбу,
Асасцәа, уа иеилагылаз,
Иахыччауа иазыԥшуан,
Рылаԥш ақәыӡбаргь ауан.

Евгени аухантәарак иаша
Татиана лакәын дызхәаԥшуаз,
Аха ақыҭаҿ, аӡӷаб баша,
Ԥаса иара иҿыԥсаауаз
Лакәмызт — иеицырдыруа аҳкәажәуп,
Нева зырлашаа дреиӷьуп,
Нцәахшаны дибоит иара.
Адгьыл иқәынхо жәлара!
Ева шәлеиԥшуп, зегь шәызхылҵыз:
Ишәаҭәашьоу шәызхом шәара,
Амаҭ шәыԥхьоит ҽаџьара —
Аҵла маӡахь, уи иаҿыҵыз
Ашәыр шәашьҭоуп, зфара ҵасым,
Ишәфаанӡагь џьанаҭ џьанаҭым!

Лыҽшԥеиҭалки уи зынӡа!
Лҭыԥ дышԥанаалеи иахьазы!
Ауаа нага рҵасқәа ҵа
Зегь шԥагәнылкылеи лассы!
Анкьатәи Татиана иахьала
Ари дузлыдкылоу акала:
Зегь зеихырхәо рынцәахәы,
Абри лоуми иҿикаа згәы!
Ҵхагәанынӡа иара изыҳәа
Морфеи дитҟәаанӡа лара,
Енагь даҿын агәырҩара,
Амза дазыԥшуа, ашьшьыҳәа,
Ицон лхәыцрақәа ԥырны,
Наӡаӡа иҩызара лҭахны!..

Абзиабара ақәра еилнахуам,
Аха еиҳа иҿоу агәқәа
Ирызнауеит иара сабаԥра —
Адәы ишазеиӷьу аиԥш ақәа:
Ацәаакыраҿ еиҳа иҿыхоит,
Еиҳа аҽеиҭакуа идәықәлоит,
Иазҳауеит иҭәуа, илашо
Ашәыр — аԥсабара иахшо.
Ус-ус, ианажәлакь ҳамч-ҳалша,
Ҳаназааигәахо адамра
Лахьеиқәроуп ҳашьҭақәа рзыԥшра,
Иџьбароуп ҭагалантәи аԥша:
Аҵлақәа рыбӷьы цәзырҳәӡо,
Адәқәа ӡмахны иҟазҵо…

Иҩашьаӡом: Евгени, абар,
Татиана бзиа дибаӡоит.
Дышлызхәыцуа, ес-иаашар
Амши-аҵхи еишьҭала ицоит.
Уаҳа уск агәхьаа мкы,
Иҽуардын ааҵакы
Днеиуеит лара лахь хҿаҵас,
Енагь уи длышьҭоуп гагаҵас…
Насыԥны ибоит уи лыхәдақәҵа
Лыхәда изықәыршәыр иара,
Ма дманшәалахар, џьара,
Лнапы дахьысыр, ицаӡа,
Ма лмаҵуҩцәа раԥхьа, убра,
Изышьҭыхыр лчабра…

Енагь дыхьшәашәаӡа диԥылоит,
Иагьа хаԥсыра ибаргьы иара.
Ԥшьаала лыҩны длыдылкылоит,
Ҩбаҟа жәа налҳәоит; сасра
Дахьнеиуа, диеихырхәоит ма ус;
Ҽазных — дгәыгәҭажьуп зынӡас,
Ҽеицакрам дышьҭых дызмоу,
Уи лаҭәаршьауам дызлоу.
Онегин цәышхароуп дызҿу:
Дылбаӡом, ма игәхьаа лкым,
Онегин дҩоит, аа, ԥштәык ихам,
Егьигым ихьырц аимҳәа ду.
Иабжьыргоит: аҳақьымцәа ибарц,
Аҳақьымцәа: аӡқәа рышҟа дцарц.

Аха уахь дцаӡом; нарцәыҟа
Иеиӷьишьап уи ацынхәрас…
Татиана дамам уи дыргәаҟуа
(Ус ауп ишыҟоу аҳәса рҵас).
Аха дылԥрышәауам џьара,
Дгәаҟ дгәаҭеиӡауеит иара,
Згәы бзиоу иеиԥш, иҽырӷәӷәо,
Инапала, зымч цахьоу,
Аҳкәажә лахь иҩит ашәҟәы;
Аханатә аахысгьы иара
Даҿын ашәҟәыҩҩра арџьара,
Аха агәхьаа, анҭала игәы
Уаҳа илнаршом уажәшьҭа,
Абар, ашәҟә ииҩыз ахаҭа.

Онегин Татьяна
илзиҩыз ашәҟәы
Избоит зегь заа: ишәаҳауа
Сгәырҩа маӡа шәгәы ннархоит.
Хәымгашьара сызнархиоит
Сзышьҭои? Иамоузеи хықәкыс
Изакә цәгьахәыц гәырӷьои иахьа
Сара схы сызҭо қәыӡбтәыс!

Машәырны ҳԥеиԥш ҳахьеиԥнагалаз,
Ацқьа-цәаҩа ишәыдызбалаз
Са сзаԥымлеит игәаӷьны:
Сҽасымҭеит сцәанырра аҵас,
Са схақәиҭра мӡышәа, исхаз,
Иамгарцазы исыхԥааны.
Иҟан ҽа ҿыҵгакгьы убас:
Баша Ленски иҭахара…
Уи аминуҭ азын убра
Иԥсит, ихьшәашәеит сгәы збылуаз;
Зегьы срыцәтәымны санынха,
Схәыцуан: аразҟ ацынхәрас
Схақәиҭра сымаз! О, ҳазшаз,
Сышԥахьхәи, ишԥаҟасҵеи агха!

Минуҭкгьы мырӡуа гәыбылрала,
Шәыхәаԥшра, шәа шәымҩа аԥшра,
Шәычча, шәыблақәа рҭаԥшра —
Шәара ихышәхыз сылаԥш ала,
Шәзыӡырҩра, ак згым уаҩԥсны
Шәшаны шәшыҟоу агәрагара,
Шәҿаԥхьа агәаҟра, аҵыкәкәара —
Абри сызшазааит иразҟны.

Аха иабаҟоу! Уажә шәа шәзы
Сгәаҟуеит, иҟоу зегь ҟасҵоит,
Сымшқәеи ссааҭқәеи сраӡоит:
Арахь башаӡа, иласы,
Имҩасуеит иқәԥраа, ԥхьаҟа,
Ма исцәыхьанҭои заҟа!..
Иԥҵәоуп саамҭа… акрыҟоу?
Аха нарха аурц сыҿҳәара —
Исҭахуп ашьжьымҭан, санҿыхо,
Сымш шәшацу — шәшызбо агәрагара!..

Сшәоит: ахара зду са сажәа
Рацәак ԥнамҟо иҟалашт…
Гызмал хычча — хыбаароушәа
Ҽыԥныҳәак сышҟа ишәырхашт.
Ишгәаҟроу жәдыруама хаҭала
Абзиабара аҿыгәыҳәаара:
Ицәгьоуп, ахшыҩ ацхыраарала,
Ашьеисра анкылара, артәара...
Сазхьуан, сагәӡуа шәшьамхы,
Шәшьап аҵаҟа, асаара,
Сқьыз-қьызуа, сшәыҳәо сызхара,
Сзыргәаҟуа шәасҳәарц имҵәахы.

Аха, арахь измам иеиԥш гәала,
Сыԥшышьа, сажәа даҽакуп.
Сышәԥылоит, сшәацәажәауеит ԥшьаала,
Разҟ змоу уаҩԥсык иԥшра сыԥшнуп...

Нас абас ауп: изӡаларгьы
Схы сзаиааиуам; зегь ӡбуп:
Шьҭарнахыс шәнапы сануп,
Слахьынҵа шсызныҟәалакгьы!

Иҟам аҭак ахабар,
Ҩынтәгьы, хынтәгьы — имааит акы,
Еизаракаҿ дахьнеи, абар —
Ашә анааирт, иаразнакы
Диҿаҳт, деихашәуп зынӡа!
Аԥсышәак лымҳәара заҵа!
Уу! Татиана дшеибакәу,
Амақьа еиԥш ауп дышшәу!
Лыԥсеибафара илыԥшныз,
Аарла илычҳауан; иара
Даҿуп ишиашоу лҿаԥшра:
Иабаҟоу агәхьаа, дыззыԥшыз?
Алаӷырӡ шьҭа абаҟоу, иаба?!
Гәыԥжәароуп иибо лабҿаба!

Лхаҵа ма дызлоу дрыцәшәа,
Маӡак, издыруада, џьара,
Лгәаҿы илымазҭгьы иҵәахшәа…
Уажә ибама урҭқәа иара…
Мап! Игәыӷрақәа ԥҵәаны
Дцоит, ихыдара цәҳаны,
Агәырҩа хылоит илакҭа.
Ауаа дырцәыбналоит еиҭа.
Ауада ҟәиҭ-ԥсит аҿ, иԥшыз,
Иеиҭеигәалашәоит иара
Игәыргагаз ахандра,
Абалқәа ихыхра ианаҿыз,
Ишьҭа ихылоз, ихаԥаз,
Ацәҳәыра ҭыԥ аҟны дзыртәаз.

Еиҭа ашәҟәқәа шьҭихт Евгени,
Дрыԥхьауеит: Гибон,Руссо,
Шамфори, Гердери, Манзони,
Madame de Staёl, Биша, Тиссо,
Диԥхьауеит агәрамгаҩ Бель,
Иара убасгьы Фонтенель,
Ԥыҭҩык иара ҳа ҳтәқәагьы,
Мап рцәимкит акгьы;
Альманахқәа, ажурналқәа, —
Зегь ахшыҩ ахьаҳдырҵо,
Уажә еимакны сахьдырџьо,
Анкьа са сзы амадригалқәа
Ахьанылауаз сырҽхәо,
Иахьеицырҳәауаз: E sempre bene.

Иашоуп, ашәҟәқәа дрыԥхьоит ахьӡуп
Аха ихәыцра цон хара:
Игәаҵа иҭагьежьуеит дыргәаҟуа,
Агәыӷра, агәҭыха, агәырҩара,
Икьыԥхьыз анбанқәа рыгәҭа,
Иҵашәауан илакҭа
Уа ианӡамыз даҽакы, —
Абар, иҭаӡаз ихы:
Ажәытә жәабжьқәа мбатәы,
Угәы, уԥсаҵа зытҟәарыз,
Ма аԥхыӡқәа, иҭацәыз,
Уҳәан-сҳәанқәа, аҿаҳәатәы,
Алакәқәа, иеиҵыхыз мыцхәы,
Ма аԥҳәызба қәыԥш лышәҟәы…

Еиҳа-еиҳа дрымпыҵархалоит
Ицәаныррақәа, дзытҟәо;
Абар, мацасроушәа иԥхьоит,
Ахҭысқәа, асахьақәа дзытҟәо…
Ибоит: иаԥхьа дымҵысуа,
(Ацәа дамоушәа дҭахәхәа)
Арԥыск дылаиоуп асы,
Бжьыкгьы гоит: «Ихыҵт иԥсы»,
Ус, иаӷацәа, дзыниахьаз,
Ацәгьаҳәацәагь, ҳазҭило,
Аҳәса хәыҷқәагь, ҳазжьало,
Аҩызцәа хәымгацәагь убас…
Нас — Ларинаа раҳҭынра:
Дтәоуп аԥенџьыраҿ лара!..

Абарҭ дышрылаз изхара,
Абар, дхагахап ласcы…
Поетс дҟалахьан иара,
Дҟалар мшаԥымзи сара сзы!
Аиашаз: ианыхҭеик абас,
Аурыс жәеинраала аҵас
Еиликаарцаз инагӡа
Маҷк ауп игхаз сҵаҩ гаӡа…
Апоет диеиԥшҵәҟьан иара
Днеи акәакь даныкҿатәоз,
Амца цаҳә-цаҳә данарԥхоз,
Ианцәыҵеиҳәоз: Benedettfa?
Ма jdol mio ауаџьаҟ ҿы ианицәгоз
Иеимаа, ажурнал дзыԥхьоз…

Амшқәа еибарсны амҩа иқәын,
Шьҭа ӡынрас инхаз закәи!
Мап, дпоетымхеит Онегин,
Дымԥсит, деиламгеит уи:
Дарҿыхоит ааԥынра, ицәырҵыз,
Аа, иуада ԥха дыздәылҵыз,
Аашьышьҵас уи дахьыҩназ,
Ауаџьаҟ дахьыҽҳәатәаз,
Ааныжь, дышьҭхысаа уи дахьнеиуа,
Нева иаваршә дыццакны;
Аҵаа ԥҽыхақәа аӡаҟны,
Ашәахәа рықәыҷҷауа, ихәмаруа…
Амҩаҿ иӡыҭуеит асы,
Онегин? Аха ижәдырит заа,
Шәиашами: деихьымӡа-еиԥымӡа,
Татиана лышҟа днеиит, аа,
Зшьара иқәҟьахьоу сфырхаҵа.
…Дхалоит: дцәышуп, ԥсы ихаӡам,
Абарҵаҿ аӡәгьы дыҩнаӡам,
Азал ҭацәуп, ԥхьаҟа днаскьоит,
Ашә анааирт, дшанхоит,
Аха дзыршанхеи иара?
Иҿаԥхьаҵәҟьа аҳкәажә дтәоуп,
Ҩны-маҭәала деилаҳәоуп,
Салам шәҟәык даԥхьауеит лара:
Лхы лнапы аҵыргәан илкуп,
Аҳәҳәыҳәа аҵәуара даҿуп.

О, дарбан уаҟа, иаразнакала,
Уи лыгәхьаа зымбарыз!
Аҳкәажә — Таниа рыцҳа лыла —
Лыҽшеиҭалкыз зымҳәарыз!
Дахәаҽуа игәырҩара
Дшьамхнышгылт лаԥхьа асаара.
Зны дыҭрыст, нас ҭынч дыԥшын,
Краамҭа ихәаԥшра даҿын,
Гәыҭҟьарада, гәыԥжәарада…
Ихьаа, иԥшышьа, ичмазаҩу,
Убас, аҽԥныҳәа иԥну,
Рыгәра лгоит уи, жәаҳәарада;
Анкьа ишыҟаз аиԥш иахьа
Лгәаҳәа ҿыхауеит ҩаԥхьа.

Длыргылом иаразнак уа,
Ус дихәаԥшуан егьҟамҵа;
Лнапқәа, иқьышә зыҿгәыҳәаауа,
Хьшәашәоуп, илҟәыԥсаауп зынӡа.
Лгәы иҭыхоузеишь уажә лара?
Иаҿуп ус аамҭа ацара…
Аҵыхәтәан ԥшьаала абас лҳәоит:
— Шәгыл, иаамҭоуп, иазхоит…
Сгәы иҭоу шәасҳәароуп имӡа:
Евгени, ишәгәалашәоума зны,
Абаҳча аллеиаҿ, иаҭахны
Ҳахьеиԥнагалаз ҳлахьынҵа,
Ҭынч сазыӡырҩит шәҳәатәы,
Ишәыдышәкыл уажәшьҭа са стәы.

Иҟалап, сеиӷьызҭгьы иаҳа.
Бзиа шәызбауан. Нас иарбан
Шәа шәгәы исанаҳәа, исаҳа?
Иҵааршәыран шәара шәҭак.
Иашами? Шәа шәзыҳәа усҟак
Ақәыԥш лыбзиабара закәыыз?
Иахьагьы, о, анцәиныс,
Сҟанаҵоит са сшьабауа,
Сҿаԥхьа иаацәырҵуа лабҿаба...
Аха ишәысҭаӡом авба:
Шәсызныҟәауеит намысла уа —
Са саныбылуаз сеицрала,

Имцума? Уи аамҭаз, хара,
Ақыҭа цәҳәыраҟны зынӡас
Сышәгәаԥхомызт, уажә абра,
Избан, шәызсышьҭоузеи абас?
Сзалышәхи абра сыԥшаа?
Издыруада, инагоу ауаа
Сахьрылоу, иахьсықәырҵо ҳаҭыр,
Ма иахьа сахьбеиоу кыр,
Схаҵа, аибашьраҿ ихәу,
Ҳаҭырбарала аҳҭынра
Дахьабо аз аума иара?
Ма иеицырбарц шәҭаху
Ахьымӡӷ, уаҟа исхашәырԥаз,
Шәыӡбахә аларҳәаларц нас?

Сҵәыуоит… шәара шә-Таниа иахьанӡа
Дышәхамышҭыкәа шәанынха,
Ижәдыр: исаҳауаз иҩанҭхьӡа,
Исабжьыжәгоз ихьанҭаха,
Исылшон иҟазар џьара
Убарҭқәа реиӷьысшьон сара
Шәара шәҟынтәи сызлаԥшуа,
Уажә избауа, исаҳауа!..
Шәышәҟәқәеи шәылаӷырӡқәеи реиҳа!..
Шәгәы азыбылуан ма сҿара,
Усҟан… аха уажә абра
Шәзааи? Шәызсыҳәауазеи шәкаҳа?
Шәа шәеиԥш ахшыҩи агәи зызҭоу,
Ицәанырра датәнатәырц ихәҭоу?

Ари адунеи сызлоу, Онегин,
Игәхыршәагоу, иҭацәу,
Са сықәҿиарақәагь, инагоу,
Сыхәылԥазқәа, сыҩн ду,
Ирыласхи? Иара абыржәыҵәҟьа
Исыԥсахрын ари атәым-цәа
Зхоу агәырӷьара, сагәҭас,
Сышәҟәқәеи сбаҳчеи рыцынхәрас,
Ирыцҳахәу ҳаҩны-ҳгәараз,
Шәарҭ раԥхьаӡа шәахьысԥыла,
Исхамышҭуа аҭыԥқәа рыла,
Уа, ҭынч иԥшу аҳаҭгәыназ, —
Аџьар зхаку иахьеи-уахеи
Анышә дахьамадоу сыӡӡеи…

Ишԥеиқәшәаз анасыԥ хианы
Ишԥаԥшыз!.. Аха слахьынҵа
Ӡбуп машәырны, сыццакны,
Акәзаргьы ҟалап сышца:
Сан дааҟәымҵуа, дҵәыуа дсыҳәон…
Сзыццалакгьы сара сзыҳәан
Зегь ак акәын… сцеит абас,
Сшәыҳәауеит, шәысԥырҵ зынӡас;
Издыруеит: иеихсыӷьра зқәым
Ахҩахара, ахьӡ-аԥша
Шәгәаҿы ишеисуа иасымша;
Шәызбоит бзиа (изӡарым),
Аха сзырҭахьоу бзанҵы
Дсыԥсахуам сыԥсы ҭанаҵы».

Дцеит лара. Дыԥшуп Онегин
Амацәыс иаахазшәа абра.
Ԥшатлакәушәа, ицәанырра исын,
Ииуа дақәнаршәом џьара!
Ус, рышьҭыбжь ааҩит амаҳмызқәа,
Лхаҵагь дцәырҵит, ихарамкәа;
Ишәарҭоу аминуҭ аҿаԥхьа
Ҳаиԥырҵып са сфырхаҵа, аԥхьаҩ,
Ҳаиԥырҵып наӡаӡа азыҳәа.
Ҳазныз, уи амҩала, ҳгәаҭеи,
Краамҭа еимаҳдон адунеи,
Уажә ҳаиԥылап ҳаибаныҳәа —
Ҳаӡхыҵт, ҳаӡхыҵт, Анцәа иџьшьоуп,
Уажәраанӡагь иахәҭаз ак ауп!..

Саԥхьаҩ, сара исыцны иааиуа,
Усҩызаз, усаӷаз уара,
Суԥырҵуеит, ҩызак ишиԥырҵуа,
Бзиала. Узышьҭоу абра
Сара сцәаҳәақәа уахьрыԥхьоз,
Гәалашәароу, угә иҭыхоз,
Ма ԥсшьароу, узызхьуаз,
Сахьоу, жәа џьбароу, ихиаз,
Ма грамматикатә гхақәоу,
Анцәа сиҳәоит сара абра,
Угәҳәақәа рыниара,
Ажурналаз, сыҵҟьара зҭаху,
Маҷк иадамзаргь, џьара,
Ак убарц, бзиала, уара!

Бзиала, Онегин, сымҩанызаҩ,
Убас Татиана, исгәыбылҩыз,
Ес-иаашар исыцу сԥызаҩ
Сџьабаа хәыҷ... Издырт дзызхьрыз —
Апоет дзышьҭоу ахақәиҭра:
Аԥсҭазаараҿ ах ахаршҭра,
Аҩызцәа ражәаԥха, иҳаҟәгам,
Ицеит амшқәа, ҵҩа змам,
Татиана қәыԥши, игәыкыз,
Нас Онегини иеицны
Схаҿы ицәырҵиижьҭеи; ҵаны,
Ароман уа зшьапы скыз
Ссаркьа иалԥшынгьы, хара,
Цқьа избаӡомызт ишцара.

Аха аԥхьатәи сцәаҳәақәа
Сыззаԥхьауаз еишьцәаҵас…
Шьоук ԥсхьеит, шьоук збом ааигәа,
Саади иҳәан еиԥш анкьа абас.
Урҭ рылымкаа Онегин дҭыхуп,
Егьи, Татиана лсахьа, ишьҭыху,
Ахаҿра зеиԥшу зынӡа,
Еҳ, ак ақәмызт ллахьынҵа!..
Аиашаз, ныҳәарала дшан
Здунеи заа изыԥсах —
Зԥаҭхь ҭазмырцәыз иҩах,
Инагӡа иамыԥхьакәа зроман
Аԥырҵра аҟыԥҳәа изгәаӷьра —
С-Онегин сшиԥырҵуа абра.

ОНЕГИН ИНЫҞӘАРАҚӘА
ИРЫЗКУ АЦЫԤҴӘАХАҚӘА.

«Евгени Онегин» аҵыхәтәантәи ахы

(ган кахьала уахәаԥшуазар, аҵабырги ахшыҩҵарреи зныԥшуаз). Автор имӡакәа,
гәца ракрала иҳәарц иҭахуп, ироман аҿы
Оне гин Урыстәыла аҩнуҵҟа иныҟәарақәа
рыӡбахә зҳәо хык шеибго ишалихыз. Абри
ибжьажьу ахы кәаԥрацәалеи цифралеи аӡбахә аҳәара-амҳәаратә зыӡбышазгьы автор ихаҭа иакәын; аха убарҭқәа рыҽрылагалара ацынхәрас иӡбеит «Евгени Онегин»
аҵыхәтәантәи, ажәбатәи ахы аабатәи ҳәа
ахыркәшагатә строфақәа руак:

Иазхап: скалам аԥсшьара иаҳәоит,
Иаԥысҵеит — инагӡоуп жә-хык,
Сызлаз ацәқәырԥақәа еицҿак
Сыӡхыҵырц агаҿахь исыԥхьоит —

П. А. Катенин (уи апоезиатә баҩхатәра
ахы ахьалаҳхыз, аԥхьаҩцәа рзыҳәан иаҳа
аҳкәажә ԥҳәыс Татиана лахь аиасра аԥхьаҩ
ихшыҩ азцон абри абас ала иҟалар шалшоз, аха аԥхьаҩцәа рзы аасҭа иара изыҳәан
иаҳа зҵазкуаз амзызқәа ирыхҟьаны иӡбеит
иаҳкьыԥхьуеит, даҽа строфақәакгьы нарыцҵаны.

иҿаԥхьа
Макариов аилашыкьра иаҿуп,
Заҟа-хк цәыргои, заҟа сахьа!..
Аиндус афелдышьқәа иҭиуеит,
Европатә — ҩы-хәашьк ирҽхәауеит,
Ауахьад ааигеит, зуахьад зааӡо, —
Урҭ лашак рылам, ак иаԥсо…
Мацасҩыкгьы — амаца иажәхьаз,
Уаԥсҵәык анард хаҳәқәагь убас;
Помешьчикк — иԥҳацәа ихҳәахьоу,
Ҵыԥхтәи амода иагахьоу…
Ԥсгахак ыҟаӡам, — гьежьроуп,
Хәаахәҭроуп, мцуп, еибажьароуп…
Агәҿыӷь-агәхьаа!..

Онегин Астраханҟа дцоит,
уаантәи — Кавказҟа.

Ибоит, злеишәа ҷыда дыру,
Терек цоит аҽыхәжәаны.
Ашьауардын, ажәҩан иалоу,
Абынҽа — атәыҩақәа хьырҽны…
Махҽк, ашәшьыраҿ зыԥсы зшьо,
Ачаркьес ҽуаҩ, хҵас ицо,
Абан, қьалақәакгьы убоит,
Калмыкцәақәак руаса рыхьчоит…
Хара — Кавказтәи ашьха дуқәа,
Урҭ рышҟа уажәшьҭа амҩа ртуп,
Аҳәаатә еибашьрала иӡбуп,
Акаҵәарақәа тҟәоуп акымкәа…
Куреи Арагвии рыԥшаҳәа —
Аурыс қьалақәа еиҵҳәа…

Ҟарулра ауеит, абар, иеиҵамха,
Ахра дуқәа рыгәҭаны,
Ирылыҳәҳәо Бештау, — иссирха;
Машук — иаҵәала иҭаҳәҳәаны…
Машук — зӡырҩашқәа хьӡырҳәагоу,
Алакә иаҩызоу, ихәышәтәыгоу,
Ирацәоуп ачымазцәа — ихҭазкыз…
Дубап аԥсеилышьраҿ ирхәыз,
Ма Киприда иҿылкааз згәы;
Дагьақәгәыӷуеит уи акыр,
Ацәқәырԥ ссирқәа дырхәышәтәыр —
Изаалцахьоу шеибакәу
Аӡаҵа иагәыҵаҳәҳәа иагарц,
Минуҭк иадамзаргь дҿахарц!..

Дыргоит игәырҩақәа еишьҭала,
Дыргоит абар, рхы дҭарԥа…
Онегин дазыԥшуеит гәырҩала
Алҩаҵә зхыҵуа ацәқәырԥа…
Ихҭысқәа дрықәыӡбуеит мыцхәы:
«Ахызаҵә залымҟьаци сгәы?
Абни абырг иеиԥш, иахьа иԥсра,
Аарла сзыҟамзеи сара?
Сзышьҭамзеи ма сыбӷа ԥҵәа,
Тула ахаҭарнак дшышьҭоу?
Иахьеи уахеи сызфо, ишҳаму —
Баҩхьаак сзамгои? — еҳ, Анцәа!..
Сҿоуп, ҿарала сҭәуп, сыӷәӷәоуп,
Исзыԥшу?.. Гәырҩоуп, гәырҩоуп!..

Онегин нас Таврида даҭаауеит:
Атәыла ԥшьа аҭоурых лашон,
Атрид дахьеиқәирхоз Пилад,
Убраҟа иҽишьит Митридат,
Мицкевич иашәақәа уа игон,
Амшын ԥшаҳәаҿ, иахьыхраз,
И-Литва игәаларшәо, ихараз.

Иссируп угаҿа, Таврида,
Ианубо аӷбахьынтә уааԥшны,
Шьыжьы, даныссирхо Киприда,
Раԥхьаӡа уанызба аҽны…
Аҭаца леиԥшҵәҟьа ублахкыган,
Ажәҩан иаҵәаҿ урытҟәон —
Ушьха ԥагьақәа лашон,
Уахьынаԥшлакь — гәазырҳаган
Акаршәра, аҵиаа, ақыҭа абра,
Аҭаҭарцәа ахьеиланхо, нахьхьи…
Еҳ, сгәалашәарақәа, шәзызхьи?!
Уа иҵәахуп са сгәыбылра…
Амца скыҵәҟьан, ҳаӷеиҭа,
Смуза! Уахь иԥштәым уажәшьҭа!..

Ацәанырра амаӡақәа исыжәлоз,
Иахьала иҟам рхабар,
Урҭ мҩаст, рҽырыԥсахт, абар…
Имҩасыз мҩаст, ҳаҭырла ҳхырхәоз!
Урҭ рыда схәарҭамызшәа збон —
Акаршәрақәа, ацәқәырԥақәа,
Ахра кнаҳақәа, ахәқәа,
Ақәыԥш лымра-ца схаԥхон,
Гәырҩа-хаак сыцын иасымша,
Ҽа ԥхыӡқәан урҭ, даҽа мышқәан, —
Ааԥнык иатәқәан, иҳаракқәан,
Иеиԥхьбеит маҷ-маҷ дара рылша,
Споезиа аԥаҭхь лашагь зназы,
Иадыржәт имаҷымкәагь аӡы!..

Иахьа ҽа сахьақәоуп сзызхьаау:
Аԥслымӡ ҿаҩа снаҿаԥшыр,
Ақәацә аҿаԥхьа иҿоу ашәыр,
Агәашә хәыҷ, аанда икаԥсахьоу,
Аԥҭа цәышқәа, хыхь ихылаз,
Абарҵаҿ иеилажьу аҭырас,
Аԥслыш ирҵәахуа аӡиа,
Акәата хәыҷқәа иху зымҩа…
Балалаикоуп схых сызмоу,
Аржәтә иацкәашо, иагаз
Изӡом срыҿҳәароуп… Убас —
Аԥҳәыс, аҩнара ԥсыс иахоу…
Ҭынчроуп, даҽа уск сҭахым,
«Сыҟоуп, сымлашьуам, схьыԥшым.»

Арахә ахьҭаку ахь снеиуан,
Ақәа кыдхаҽон аҽны,
Иаацәырҵт апроза-цқьа адунеи уа,
Афламандцәа иҭырхызшәоуп, ҵаны:
Санҿаз уи сеиԥшмызу, иумӡан,
Бахчисараитәи афонтан!
Уӡы ашьҭыбжь, ажәҩанахь ихалоз,
Ҽа сахьан уи са исыԥнагалоз,
Уҿаԥхьа, ҭынч, ажәа мҳәаӡакәа,
Зарема лсахьа саназхьуаз…
Аҭыԥқәа, ахан ҭацә, игәыкуаз,
Хышықәса рышьҭахь, ак бжьамыжькәа
Ианеимидоз игәцаракны
Сигәалашәон Онегин зны.

Сынхон Одесса, саба згым…
Уа ԥҭацк хыршәлаӡам џьара,
Ахәҳахәҭра еихсыӷьны иҟаларым,
Ируеит аԥрақәа аҳра…
Европа иеиԥшуп уамашәа,
Аладатәи атәыла аҵас
Ԥштәы рацәа еимҵадырст зынӡас,
Италиа хьыршәыгә абызшәа
Амҩа ду лахҿых иахьӡоит,
Уа аславиан ԥагьа уиниоит,
Афранцыз, аерманы, аиспан,
Амолдаван хьанҭа, абырзен,
Мысра иахшазгьы думбари —
Корсар ихсаала Морали…

Тумански, ҳҩыза, жәа цаҳә-цаҳәла
Дахцәажәт Одесса дазгәыкуа,
Уи дхыхны даман гәыбылрала,
Далаԥшуан даҿыгәҳәаауа.
Зегь рыла диеиԥшын апоет,
Днеи-ааиуан, ирҽырбо илорнет,
Амшынгьы дхылалон ихала,
Нас зегь хьыӡзыркуаз каламла
Одесса абаҳчақәа ирҽхәеит, —
Зеиӷьыҟам усми, аха иаҳаӡом,
Араҟа цәҳәыроуп, баҳча убом.
Шәаԥыџьаԥқәак ирызҳақәеит, —
Аабыкьа ишеиҭарҳаз убоит,
Урҭ аарла шәшьырқәак ҟарҵоит.

Сызҿыз, зыӡбахә сҳәоз уабану?
Одесса саба згым ҳәа сҳәеит.
Исҳәар ауан: Одесса игәаму,
Исзызҳәарыда: имцуп, ҳаижьеит?!
Шықәсыкахь хәынтә-фынтә Одесса
Игәаԥхарала Зевеса,
Илатәоит аӡы, аҳәынҵәа,
Иақәашьуп — иамам ҵыхәаԥҵәа!
Аҩнқәа аршьынк агәам рыхьшьуп,
Амҩа дуқәарҿ ашьаҟауаа
Аҩар бахәуалоуп ишыруа,
Ҽыуардыныз, уааз иеиԥшуп…
Иҭахом аҽабаақәа ахьҭахо:
Ацәқәа, зтәыҩақәа зхаԥхо…

Аха ашьҭыбжь каҩуеит ажьаҳәа,
Ишоуп ахаҳәқәа рыцәразы…
Амҩа чаԥақәа еиҵҳәа,
Иагәылсып ақалақь лассы…
Аха Одесса цәаак иахьала
Ҽа гракгьы ашьклаҳәуп ӷәӷәала,
Изакәу шәдыруандаз? — аӡы!
Аӡазы икашуеит аԥхӡы!
Аха хьаас ишәымкын,
Насгьы аҩы рҭиуазар хшәаада,
Шәазхәыц ҽакгьы — лахьеиқәҵарада:
Аладатәи амра, амшын…
Аҩызцәа, абас ауп, иеилшәырга,
Зеиӷьыҟам ҭыԥқәоуп, сыгәра жәга!

Аӷбахьтә абзарбзанбжь шгаз аиԥш,
Ианаашоз, аԥшаҳәаҟны,
Аԥаҩ-ҳарак сышзылбааҟьаз аиԥш,
Амшын ахь сҿынасхон сласны.
Нас сҭаҭыныжәга еиҵаҵо,
Амшын санҭыҵуаз сгәы еицҳауа,
Ԥсылманҵас, џьанаҭ иҭанхауа,
Изжәуан мрагылараа ркаҳуа.
Снеи-ааиуан… аԥша ҟәанда сысуан,
A-Casino аадыртуан,
Акаҳуа-ҵәца шьҭыбжьқәа гауан,
Аԥссаҩгьы абарҵахь дцәырҵуан —
Аҳәымсаг мҩанҵо… ҽа ҩыџьа, абан,
Ҭуџьарцәақәак, ус-ҳәыск рыӡбауан…

Ус ашҭа хырҟьауеит лассы,
Лахҿыхрахеит ана-ара,
Уск иашьҭоу, ус змам — хазы,
Аха аус иауеит аҳра…
Афеида ҟазҵо аҭуџьар,
Абираҟқәа гәеиҭарц дцоит, абар,
Дзышьцылоу аԥрақәа рбара
Инамҭар алшом гәаԥхара.
Ҭитә ҿыцны иаанагазеишь?
Иахысхьоумашь акарантин?
Ҩы-ссирқәакгьы дырзыԥшын,
Абылра… азҩа ираҳәаахазеишь?..
Амлакра, аибашьра убас —
Имаҷмызт иаҳасаб, дызлаз…

Урҭқәа ҳрылам ҳарҭ ҳгәырҩо,
Акоуп ҳхәыцрақәа зызцаз:
Аԥсыӡжәла, аԥсыӡ-лымҳақәа ирҭоу,
Сҭампыл агаҿахьтә иааргаз.
Иааргаҵәҟьарызмашь? Ус ауп, ныҳәоуп!
Ахьырԥар згәырӷьо уи азыҳәоуп,
Аԥсыӡ-лымҳа, аӡаҵа иҭоу,
Урҭ алачап ишахәҭоу —
Алимонӡгьы нақәҭәа убра;
Ҩыжәроуп, гәырӷьароуп, абар,
Отон дырхагьежьуеит аҿар,
Аҩы амҵәо иҟам аҩцара.
Аамҭа цоит, амҵәыжәҩа еиҵых,
Ихалоит ирфаз-иржәыз рыхә…

Хәылԥазы ԥшӡоуп, иблахкыгоу,
Аоперахь ҳаԥрып, аиеи,
Ҳитҟәап Россини, игәзрҳагоу,
Европа зыршанхаз Орфеи!
Акритикцәа рыгәхьаа икырцу?..
Дашьҭоуп уи иԥшьоу, иҿыцу…
Ихылҵуеит ашьҭыбжьқәа иссиру,
Имцаԥшьу, имацәысеимҟьароу,
Ақәыԥшцәа реизгәыкра иаԥызго,
Изхоу абзиабара гьежьуа,
Аи иаҩызоу — еилашуа,
Зыцыԥхь ала зыӡбахә ҭызго…
Аха do-re-mi-sol, исҳәап
Аҩы иузадкылауам, мап!..

Шьҭыбжь мацароума уа иго?
Ушәарыцага — улорнет?
Ма аҭӡыбжьараҿ иузыԥшқәоу?
Ma prima donna? ма абалет?
Ма аложа ԥшӡа агәҭаны
Анегоцианка қәыԥш дгәыкны
Лыхламхабзиа дахькако,
Иатәамбо леихырхәара иаҿқәо…
Дӡырҩуам: ак лывшәангь ҟалаӡом,
Алаф ажәа шгац игоит,
Ахьырԥар лхы-лгәы ҟарҵоит,
Лхаҵа — иҟақәо ибаӡом…
Даалҟьоит фораҳәа, зназы,
Нас дыцәоуп, ихәда абжьых — хазы…

Ус иалгоит ахәмарра — иблахкыган,
Аууы рыхга ауаа дәылҵны ицоит.
Жәҩанахьтә аеҵә гәазырҳаган
Еилаарцыруеит… аҵх лашоит…
Авзониа бзиахә аԥацәа,
Шьҭыбжьқәак мҵадырст, игәырӷьаҵәа,
Игәныркылоит уи лассы,
Шьҭыбжьқәак ҳартәыртәит хаз-хазы…
Ус аҵх наскьоит, Одесса ԥшуп,
Ҷытбжьык уаҳауам џьара,
Аҳауа ҟәанда иауеит аҳра,
Амза цәырҵит… ажәҩан ҵәцоуп,
Ҭынчроуп, аҵых ықәҳа ицоит,
Амшын Еиқәа заҵәык цәқәырԥоит…
Ааи, ус ауп, сынхауан Одесса…
